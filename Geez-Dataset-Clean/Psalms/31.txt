መዝሙር ፡ ዘዳዊት ፡ ዘበኣእምሮ ።
1ብፁዓን ፡ እለ ፡ ተኀድገ ፡ ሎሙ ፡ ኀጢአቶሙ ፤
2ብፁዕ ፡ ብእሲ ፡ ዘኢኈለቈ ፡ ሎቱ ፡ እግዚአብሔር ፡ ኃጢአቶ ፤
ወዘአልቦ ፡ ጽልሑተ ፡ ውስተ ፡ ልቡ ።
3እስመ ፡ አርመምኩ ፡ በልብየ ፡ አዕጽምትየ ፤
እምኀበ ፡ እጸርኅ ፡ ኵሎ ፡ አሚረ ።
4እስመ ፡ መዐልተ ፡ ወሌሊተ ፡ ከብደት ፡ እዴከ ፡ ላዕሌየ ፤
ወተመየጥኩ ፡ ለሕርትምና ፡ ሶበ ፡ ወግዐኒ ፡ ሦክ ።
5ኃጢአትየ ፡ ነገርኩ ፡ ወአበሳየ ፡ ኢኀባእኩ ፤
6ወእቤ ፡ ኣስተዋዳ ፡ ርእስየ ፡ ኀበ ፡ እግዚአብሔር ፡ በእንተ ፡ ኀጢአትየ ፤
ወአንተ ፡ ኅድግ ፡ ጽልሑቶ ፡ ለልብየ ።
8ወባሕቱ ፡ ማየ ፡ አይኅ ፡ ብዙኅ ፡ ኢይቀርብ ፡ ኀቤከ ።
9አንተ ፡ ምስካይየ ፡ እምዛቲ ፡ ምንዳቤየ ፡ እንተ ፡ ረከበትኒ ፤
ወትፍሥሕትየኒ ፡ ከመ ፡ ታድኅነኒ ፡ እምእለ ፡ ሮዱኒ ።
10ኣሌብወከ ፡ ወኣጸንዐከ ፡ በዛቲ ፡ ፍኖት ፡ እንተ ፡ ሖርከ ፤
ወኣጸንዕ ፡ አዕይንትየ ፡ ላዕሌከ ።
12እለ ፡ በሕሳል ፡ ወበልጓም ፡ ይመይጥዎሙ ፡ መላትሒሆሙ ፡
ከመ ፡ ኢይቅረቡ ፡ ኀቤከ ።
13ብዙኅ ፡ መቅሠፍቶሙ ፡ ለኃጥኣን ፤
ወእለሰ ፡ ይትዌከሉ ፡ በእግዚአብሔር ፡ ሣህል ፡ ይሜግቦሙ ።
14ተፈሥሑ ፡ በእግዚአብሔር ፡ ወተሐሠዩ ፡ ጻድቃኑ ፤
ወተመክሑ ፡ ኵልክሙ ፡ ርቱዓነ ፡ ልብ ።