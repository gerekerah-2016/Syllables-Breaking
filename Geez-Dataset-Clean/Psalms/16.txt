መዝሙር ፡ ዘዳዊት ።
1እግዚኦ ፡ ስምዐኒ ፡ ጽድቅየ ፡
ወአፅምአኒ ፡ ስእለትየ ።
2ወአፅምአኒ ፡ ጸሎትየ ፤ ዘኢኮነ ፡ በከናፍረ ፡ ጕሕሉት ።
3እምቅድመ ፡ ገጽከ ፡ ይወፅእ ፡ ፍትሕየ ፤
አዕይንትየኒ ፡ ርእያ ፡ ጽድቅከ ።
4ሐወጽከኒ ፡ ሌሊተ ፡ ወፈተንኮ ፡ ለልብየ ፡
ወአመከርከኒ ፡ ወኢተረክበ ፡ ዐመፃ ፡ በላዕሌየ ።
5ከመ ፡ ኢይንብብ ፡ አፉየ ፡ ግብረ ፡ እጓለ ፡ እመሕያው ፡
በእንተ ፡ ቃለ ፡ ከናፍሪከ ፤
6አነ ፡ ዐቀብኩ ፡ ፍናወ ፡ ዕፁባተ ።
አጽንዖን ፡ ለመካይድየ ፡ ውስተ ፡ ፍኖትከ ፤
ከመ ፡ ኢይድኀፃ ፡ ሰኰናየ ።
7አንሰ ፡ ጸራኅኩ ፡ እስመ ፡ ሰምዐኒ ፡ እግዚአብሔር ፤
አፅምእ ፡ እዝነከ ፡ ኀቤየ ፡ ወስምዐኒ ፡ ቃልየ ።
8ሰብሓ ፡ ለምሕረትከ ፡
ዘያድኅኖሙ ፡ ለእለ ፡ ይትዌከሉከ ፤
እምእለ ፡ ይትቃወምዋ ፡ ለየማንከ ።
ወበጽላሎተ ፡ ክንፊከ ፡ ክድነኒ ።
እምገጸ ፡ ኃጥኣን ፡ እለ ፡ ያኀስሩኒ ፤
10ጸላእትየሰ ፡ አስተሐየጽዋ ፡ ለነፍስየ ።
ወቈጸሩ ፡ አማዑቶሙ ፤
ወነበበ ፡ ትዕቢተ ፡ አፉሆሙ ።
11ሰደዱኒ ፡ ይእዜኒ ፡ ዐገቱኒ ፤
ወአትሐቱ ፡ አዕይንቲሆሙ ፡ ውስተ ፡ ምድር ።
ወተመጠዉኒ ፡ ከመ ፡ አንበሳ ፡ ዘጽኑሕ ፡ ለመሲጥ ፤
ወከመ ፡ እጓለ ፡ አንበሳ ፡ ዘይነብር ፡ ተኀቢኦ ።
ተንሥአ ፡ እግዚኦ ፡ በጽሖሙ ፡ ወአዕቅጾሙ ፤
ወበልሓ ፡ እምኲናት ፡ ለነፍስየ ።
እግዚኦ ፡ እምውኁዳን ፡ ምድር ፡
ንፍቆሙ ፡ በሕይወቶሙ ፤
እምኅቡኣቲከ ፡ ጸግበት ፡ ከርሦሙ ።
ጸግቡ ፡ ደቂቆሙ ፡ ወኀደጉ ፡ ትራፋቲሆሙ ፡ ለሕፃናቲሆሙ ።
ወአንሰ ፡ በጽድቅከ ፡ እሬኢ ፡ ገጸከ፤
ወእጸግብ ፡ በርእየ ፡ ስብሐቲከ ።