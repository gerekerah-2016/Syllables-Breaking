መዝሙር ፡ ዘዳዊት ።
1ኀቤከ ፡ እግዚኦ ፡ አንቃዕደውኩ ፡ ነፍስየ ፡
አምላኪየ ፡ ኪያከ ፡ ተወከልኩ ፡ ኢይትኀፈር ፡ ለዓለም ፤
2ወኢይስሐቁኒ ፡ ጸላእትየ ።
እስመ ፡ ኵሎሙ ፡ እለ ፡ ይሴፈዉከ ፡ ኢይትኀፈሩ ፤
3ለይትኀፈሩ ፡ ኵሎሙ ፡ እለ ፡ ይኤብሱ ፡ ዘልፈ ።
4ፍኖተከ ፡ እግዚኦ ፡ አምረኒ ፤
ወአሰረ ፡ ዚአከ ፡ ምህረኒ ።
5ወምርሐኒ ፡ በጽድቅከ ፡ ወምህረኒ ፡
እስመ ፡ አንተ ፡ አምላኪየ ፡ ወመድኀኒየ ፤
6ተዘከር ፡ ሣህለከ ፡ እግዚኦ ፡ ወምሕረተከኒ ፤
እስመ ፡ ለዓለም ፡ ውእቱ ።
7ኃጢአትየ ፡ ዘበንእስየ ፡ ወእበድየ ፡ ኢተዝክር ፡ ሊተ ።
8ወበከመ ፡ ሣህልከ ፡ ተዘከረኒ ፤
በእንተ ፡ ምሕረትከ ፡ እግዚኦ ።
9ኄርኒ ፡ ወጻድቅኒ ፡ እግዚአብሔር ፤
በእንተዝ ፡ ይመርሖሙ ፡ ፍኖተ ፡ ለእለ ፡ ይስሕቱ ።
10ወይሜህሮሙ ፡ ፍትሐ ፡ ለየዋሃን ፤
ወይኤምሮሙ ፡ ፍኖቶ ፡ ለልቡባን ።
ኵሉ ፡ ፍኖቱ ፡ ለእግዚአብሔር ፡ ሣህል ፡ ወጽድቅ ፤
በእንተ ፡ ስምከ ፡ እግዚኦ ፤
መኑ ፡ ውእቱ ፡ ብእሲ ፡ ዘይፈርሆ ፡ ለእግዚአብሔር ፤
ወይመርሖ ፡ ፍኖተ ፡ እንተ ፡ ኀርየ ።
ወነፍሱሂ ፡ ውስተ ፡ ሠናይ ፡ ተኀድር ፤
ወዘርዑሂ ፡ ይወርስዋ ፡ ለምድር ።
ኀይሎሙ ፡ ውእቱ ፡ እግዚአብሔር ፡ ለእለ ፡ ይፈርህዎ ፤
ወስሙሂ ፡ ለእግዚአብሔር ፡ ለእለ ፡ ይጼውዕዎ ።
ወሕጎሂ ፡ ይሜህሮሙ ።
አዕይንትየሰ ፡ ዘልፈ ፡ ኀበ ፡ እግዚአብሔር ፤
እስመ ፡ ውእቱ ፡ ይባልሖን ፡ እመሥገርት ፡ ለእገርየ ።
ነጽር ፡ ላዕሌየ ፡ ወተሣሀለኒ ፤
እስመ ፡ ባሕታዊ ፡ ወነዳይ ፡ አነ ።
ወብዙኅ ፡ ሐዘኑ ፡ ለልብየ ፤
አድኅነኒ ፡ እምንዳቤየ ።
ርኢ ፡ ሕማምየ ፡ ወስራሕየ ፤
ወኅድግ ፡ ሊተ ፡ ኵሎ ፡ ኃጢአትየ ።
ወርኢ ፡ ከመ ፡ በዝኁ ፡ ጸላእትየ ፤
ጽልአ ፡ በዐመፃ ፡ ይጸልኡኒ ።
ዕቀባ ፡ ለነፍስየ ፡ ወአድኅና ፤
ወኢይትኀፈር ፡ እስመ ፡ ኪየከ ፡ ተወከልኩ ።
የዋሃን ፡ ወራትዓን ፡ ተለዉኒ ፤
እስመ ፡ ተሰፈውኩከ ፡ እግዚኦ ።
ያድኅኖ ፡ እግዚአብሔር ፡ ለእስራኤል ፡ እምኵሉ ፡ ምንዳቤሁ ።