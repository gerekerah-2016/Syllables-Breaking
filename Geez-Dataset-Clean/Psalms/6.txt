ፍጹሜ ፡ ዘስብሐት ፡ በእንተ ፡ ሳምንት ፤
መዝሙር ፡ ዘዳዊት ።
1እግዚኦ ፡ በመዐትከ ፡ ኢትቅሥፈኒ ፤
ወበመቅሠፍትከ ፡ ኢትገሥጸኒ ።
2ትሣሀለኒ ፡ እግዚኦ ፡ እስመ ፡ ድውይ ፡ አነ ፤
ወፈውሰኒ ፡ እስመ ፡ ተሀውከ ፡ አዕጽምትየ ።
3ወነፍስየኒ ፡ ተሀውከት ፡ ፈድፋደ ፤
ወአንተኒ ፡ እግዚኦ ፡ እስከ ፡ ማእዜኑ ።
4ተመየጥ ፡ እግዚኦ ፡ ወባልሓ ፡ ለነፍስየ ፤
ወአድኅነኒ ፡ በእንተ ፡ ምሕረትከ ።
5እስመ ፡ አልቦ ፡ በውስተ ፡ ሞት ፡ ዘይዘከረከ ፤
ወበሲኦልኒ ፡ መኑ ፡ የአምነከ ።
6ሰራሕኩ ፡ በምንዳቤየ ፡
ወአኀፅብ ፡ ኵሎ ፡ ሌሊተ ፡ ዐራትየ ፤
ወበአንብዕየ ፡ አርሐስኩ ፡ ምስካብየ ።
7ወተሀውከት ፡ እመዐት ፡ ዐይንየ ፤
ወበለይኩ ፡ በኀበ ፡ ኵሎሙ ፡ ጸላእትየ ።
8ረሐቁ ፡ እምኔየ ፡ ኵልክሙ ፡ ገበርተ ፡ ዐመፃ ፤
እስመ ፡ ሰምዐኒ ፡ እግዚአብሔር ፡ ቃለ ፡ ብካይየ ።
9ወሰምዐኒ ፡ እግዚአብሔር ፡ ስእለትየ ፤
ወተወክፈ ፡ እግዚአብሔር ፡ ጸሎትየ ።
10ለይትኀፈሩ ፡ ወይኅሰሩ ፡ ኵሎሙ ፡ ጸላእትየ ፤
ለይገብኡ ፡ ድኅሬሆሙ ፡ ወይትኀፈሩ ፡ ፈድፋደ ፡ ወፍጡነ ።