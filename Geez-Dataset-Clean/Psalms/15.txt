ሥርዐተ ፡ አርአያ ፡ መጽሐፍ ፡
ዘዳዊት ።
1ዕቀበኒ ፡ እግዚኦ ፡ እስመ ፡ ኪያከ ፡ ተወከልኩ ።
እብሉ ፡ ለእግዚአብሔር ፡ እግዚእየ ፡ አንተ ፤
እስመ ፡ ኢትፈቅዳ ፡ ለሠናይትየ ፡
2ለቅዱሳን ፡ እለ ፡ ውስተ ፡ ምድር ፤
ተሰብሐ ፡ ኵሉ ፡ ሥምረትከ ፡ በላዕሌሆሙ ።
3በዝኀ ፡ ደዌሆሙ ፡ ወእምዝ ፡ አስፋጠኑ ፤
4ወኢይትኃበር ፡ ውስተ ፡ ማኅበሮሙ ፡ ዘደም ፡
ወኢይዜከር ፡ አስማቲሆሙ ፡ በአፉየ ።
5እግዚአብሔር፡ መክፈልተ ፡ ርስትየ ፡ ወጽዋዕየ ፤
አንተ ፡ ውእቱ ፡ ዘታገብአ ፡ ሊተ ፡ ርስትየ ።
አሕባለ ፡ ወረው ፡ ሊተ ፡ የአኅዙኒ ፤
ወርስትየሰ ፡ እኁዝ ፡ ውእቱ ፡ ሊተ ።
እባርኮ ፡ ለእግዚአብሔር ፡ ዘአለበወኒ ፤
ወዐዲ ፡ ሌሊተኒ ፡ ገሠጻኒ ፡ ኵልያትየ ።
ዘልፈ ፡ እሬእዮ ፡ ለእግዚአብሔር ፡ ቅድሜየ ፡ በኵሉ ፡ ጊዜ ፤
እስመ ፡ በየማንየ ፡ ውእቱ ፡ ከመ ፡ ኢይትሀወክ ።
በእንተዝ ፡ ተፈሥሐ ፡ ልብየ ፡ ወተሐሥየ ፡ ልሳንየ ፤
ወዐዲ ፡ በተስፋሁ ፡ ኀደረ ፡ ሥጋየ ።
እስመ ፡ ኢተኀድጋ ፡ ውስተ ፡ ሲኦል ፡ ለነፍስየ ፤
ወኢትሁቦ ፡ ለጻድቅከ ፡ ይርአይ ፡ ሙስና ።
ወአርአይከኒ ፡ ፍኖተ ፡ ሕይወት ፤
ወአጽገብከኒ ፡ ሐሤተ ፡ ምስለ ፡ ገጽከ ፡
ወትፍሥሕት ፡ ውስተ ፡ የማንከ ፡ ለዝሉፉ ።