መዝሙር ፡ ዘዳዊት ።
1ተፈሥሑ ፡ ጻድቃን ፡ በእግዚአብሔር ፤
ወለራትዓን ፡ ይደልዎሙ ፡ ክብር ።
2ግነዩ ፡ ለእግዚአብሔር ፡ በመሰንቆ ፤
ወበመዝሙር ፡ ዘዐሠርቱ ፡ አውታሪሁ ፡ ዘምሩ ፡ ሎቱ ።
3ወሰብሐዎ ፡ ስብሐተ ፡ ሐዲሰ ፤
4እስመ ፡ ጽድቅ ፡ ቃሉ ፡ ለእግዚአብሔር ፤
ውኵሉ ፡ ግብሩ ፡ በሀይማኖት ።
5ያፈቅር ፡ እግዚአብሔር ፡ ጽድቀ ፡ ወምጽዋተ ፤
ሣህሉ ፡ ለእግዚአብሔር ፡ መልአ ፡ ምድረ ።
6ወበቃለ ፡ እግዚአብሔር ፡ ጸንዓ ፡ ሰማያት ፤
ወበእስትንፋሰ ፡ አፉሁ ፡ ኵሉ ፡ ኀይሎሙ ።
7ዘያስተጋብኦ ፡ ከመ ፡ ዝቅ ፡ ለማየ ፡ ባሕር ፤
ወይሠይሞሙ ፡ ውስተ ፡ መዛግብተ ፡ ቀላያት ።
8ትፍርሆ ፡ ለእግዚአብሔር ፡ ኵላ ፡ ምድር ፤
ወእምኔሁ ፡ ይደንግፁ ፡ ኵሎሙ ፡ እለ ፡ ይነብሩ ፡ ውስተ ፡ ዓለም ።
ወውእቱ ፡ አዘዘ ፡ ወተፈጥሩ ።
10እግዚአብሔር ፡ ይመይጥ ፡ ምክሮሙ ፡ ለአሕዛብ ፤
ወይመይጥ ፡ ሕሊናሆሙ ፡ ለሕዝብ ፤
ወያረስዖሙ ፡ ምክሮሙ ፡ ለመላእክት ።
11ወምክሩሰ ፡ ለእግዚአብሔር ፡ ይሄሉ ፡ ለዓለም ፤
ወሕሊና ፡ ልቡኒ ፡ ለትውልደ ፡ ትውልድ ።
ብፁዕ ፡ ሕዝብ ፡ ዘእግዚአብሔር ፡ አምላኩ ፤
ሕዝብ ፡ ዘኀረየ ፡ ሎቱ ፡ ለርስቱ ።
እምሰማይ ፡ ሐወጸ ፡ እግዚአብሔር ፤
ወርእየ ፡ ኵሎ ፡ ደቂቀ ፡ እጓለ ፡ እምሕያው ።
ወእምድልው ፡ ጽርሐ ፡ መቅደሱ ፤
ዘውእቱ ፡ ባሕቲቱ ፡ ፈጠረ ፡ ልኮሙ ፤
ዘያአምር ፡ ኵሎ ፡ ምግባሮሙ ።
ኢይድኅን ፡ ንጉሥ ፡ በብዝኀ ፡ ሰራዊቱ ፤
ወያርብኅኒ ፡ ኢደኅነ ፡ በብዙኀ ፡ ኀይሉ ።
ወፈረስኒ ፡ ሐሳዊ ፡ ኢያድኅን ፤
ወኢያመስጥ ፡ በብዝኀ ፡ ጽንዑ ።
ናሁ ፡ አዕይንቲሁ ፡ ለእግዚአብሔር ፡ ኀበ ፡ እለ ፡ ይፈርህዎ ፤
ወእለሰ ፡ ይትዌከሉ ፡ በምሕረቱ ።
ያድኅና ፡ እሞት ፡ ለነፍሶሙ ፤
ወይሴስዮሙ ፡ አመ ፡ ረኃብ ።
ነፍስነሰ ፡ ትሴፈዎ ፡ ለእግዚአብሔር ፤
እስመ ፡ ረዳኢነ ፡ ወምስካይነ ፡ ውእቱ ።
እስመ ፡ ቦቱ ፡ ይትፌሣሕ ፡ ልብነ ፤
ወተወከልነ ፡ በስሙ ፡ ቅዱስ ።
ለትኩን ፡ እግዚኦ ፡ ምሕረትከ ፡ ላዕሌነ ፤
በከመ ፡ ላዕሌከ ፡ ተወከልነ ።