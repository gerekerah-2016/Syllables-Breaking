1(ኦሪት ፡ ዘሩት ።)ወኮነ ፡ በመዋዕለ ፡ ይኴንኑ ፡ መሳፍንት ፡ መጽአ ፡ ረኃብ ፡ ውስተ ፡ ብሔር ፡ ወሖረ ፡ አሐዱ ፡ ብእሲ ፡ እምነ ፡ ቤተ ፡ ልሔም ፡ ዘይሁዳ ፡ ከመ ፡ ይንበር ፡ ውስተ ፡ ሐቅለ ፡ ሞአብ ፡ ውእቱ ፡ ወብእሲቱ ፡ ወደቂቁ ። 2ወስሙ ፡ ለውእቱ ፡ ብእሲ ፡ አሊሜሌክ ፡ ወስመ ፡ ብእሲቱ ፡ ኖሔሚን ፡ ወአስማተ ፡ ደቂቁ ፡ ክልኤቱ ፡ መሐሎን ፡ ወኬሌዎን ፡ ኤፍራታዊያን ፡ እምነ ፡ ቤተ ፡ ልሔም ፡ ዘይሁዳ ፡ ወመጽኡ ፡ ውስተ ፡ ሐቅለ ፡ ሞአብ ፡ ወነበሩ ፡ ህየ ። 3ወሞተ ፡ አሊሜሌክ ፡ ምታ ፡ ለኖሔሚን ፡ ወተርፈት ፡ ይእቲ ፡ ወደቂቃ ፡ ክልኤሆሙ ። 4ወነሥኡ ፡ ሎሙ ፡ አንስተ ፡ ሞአባውያተ ፡ ስማ ፡ ለአሐቲ ፡ ዖርፋ ፡ ወስመ ፡ ካልእታ ፡ ሩት ፡ ወነበሩ ፡ ህየ ፡ የአክል ፡ ዐሠርተ ፡ ዓመተ ። 5ወሞቱ ፡ ክልኤሆሙ ፡ መሐሎን ፡ ወኬሌዎን ፡ ወተርፈት ፡ ይእቲ ፡ ብእሲት ፡ እምነ ፡ ምታ ፡ ወእምነ ፡ ክልኤሆሙ ፡ ደቂቃ ። 6ወተንሥአት ፡ ይእቲ ፡ ወክልኤሆን ፡ መራዕዊሃ ፡ ወተመይጣ ፡ እምነ ፡ ሐቅለ ፡ ሞአብ ፡ እስመ ፡ [ሰምዐት ፡ ከመ ፡] ተሣሀሎሙ ፡ እግዚአብሔር ፡ ለሕዝቡ ፡ ከመ ፡ የሀቦሙ ፡ እክለ ። 7ወወፅኣ ፡ እምነ ፡ ውእቱ ፡ መካን ፡ ኀበ ፡ ይነብራ ፡ ወክልኤሆን ፡ መራዕዊሃ ፡ ምስሌሃ ፡ ወሖራ ፡ ውስተ ፡ ፍኖት ፡ ከመ ፡ ይእትዋ ፡ ውስተ ፡ ምድረ ፡ ይሁዳ ። 8ወትቤሎን ፡ ኖሔሚን ፡ ለመራዕዊሃ ፡ ሑራ ፡ እትዋ ፡ አብያተ ፡ እማቲክን ፡ ወይግበር ፡ እግዚአብሔር ፡ ምስሌክን ፡ ምሕረቶ ፡ ከመ ፡ ገበርክን ፡ ምስለ ፡ እለ ፡ ሞቱ ፡ ወምስሌየ ። 9ወየሀብክን ፡ እግዚአብሔር ፡ ትርከባ ፡ ዕረፍተ ፡ ውስተ ፡ አብያተ ፡ አምታቲክን ፡ ወሰዐመቶን ፡ ወጸርኃ ፡ ወበከያ ። 10ወይቤላሃ ፡ ምስሌኪ ፡ ንገብእ ፡ ውስተ ፡ ሕዝብኪ ። 11ወትቤሎን ፡ ኖሔሚን ፡ እትዋ ፡ አዋልድየ ፡ ለምንት ፡ ትመጽኣ ፡ ምስሌየ ፡ ቦኑ ፡ ዘብየ ፡ ዓዲ ፡ ውሉደ ፡ ውስተ ፡ ከርሥየ ፡ እለ ፡ ያወስቡክን ። 12እትዋ ፡ እንከሰ ፡ አዋልድየ ፡ እስመ ፡ ረሣእኩ ፡ እምነ ፡ አውስቦ ፡ ዘእምወለድኩ ፡ ውሉደ ። 13ወትፀንሓሆሙ ፡ እስከ ፡ አመ ፡ ይልህቁ ፡ ወታጽንዓ ፡ ርእሰክን ፡ ወኢታውስባ፤አልቦ ፡ አዋልድየ ፡ እስመ ፡ መረረተኒ ፡ ነፍስየ ፡ ጥቀ ፡ ፈድፋደ ፡ እምኔክን ፡ እስመ ፡ ወፅአት ፡ እምኔየ ፡ እደ ፡ እግዚአብሔር ። 14ወጸርኃ ፡ ካዕበ ፡ ወበከያ ፡ ወሰዐመታ ፡ ዖርፋ ፡ [ለ]ሐማታ ፡ ወተመይጠት ፡ ኀበ ፡ ሕዝባ ፡ ወሩትሰ ፡ ተለወታ ። 15ወትቤላ ፡ ኖሔሚን ፡ ለሩት ፡ ናሁ ፡ አተወት ፡ ካልእትኪ ፡ ኀበ ፡ ሕዝባ ፡ ወኀበ ፡ አማልክቲሃ ፡ እትዊ ፡ አንቲኒ ፡ ምስለ ፡ ካልእትኪ ። 16ወትቤላ ፡ ሩት ፡ ኢያብሐኒ ፡ ከመ ፡ እኅድጊ ፡ ወከመ ፡ እትመየጥ ፡ እምድኅሬኪ ፡ ኀበ ፡ ሖርኪ ፡ አንቲ ፡ አሐውር ፡ ወኀበ ፡ ኀደርኪ ፡ አኀድር ፡ ሕዝብኪ ፡ ሕዝብየ ፡ ወአምላክኪ ፡ አምላክየ ። 17ወበኀበ ፡ ሞትኪ ፡ እመውት ፡ ወህየ ፡ እትቀበር ፡ ከመዝ ፡ ለይረስየኒ ፡ እግዚአብሔር ፡ ወከመዝ ፡ ለይኩን ፡ ከመ ፡ አልቦ ፡ ዘይፈልጠኒ ፡ እምኔኪ ፡ እንበለ ፡ ሞት ። 18ወሶበ ፡ ርእየት ፡ ኖሔሚን ፡ ከመ ፡ አጽንዐት ፡ ለሐዊር ፡ ምስሌሃ ፡ ኀደገት ፡ እንከ ፡ ብሂሎታ ። 19ወሖራ ፡ ክልኤሆን ፡ እስከ ፡ በጽሓ ፡ ቤተ ፡ ልሔም ፡ ወደምፀት ፡ ኵሉ ፡ ሀገር ፡ በእንቲአሃ ፡ ወይቤልዋ ፡ ሕያውትኑ ፡ አንቲ ፡ ኖሔሚን ። 20ወትቤሎን ፡ ኢትስምያኒ ፡ ኖሔሚን ፡ ስምያኒ ፡ መራር ፡ እስመ ፡ መረርኩ ፡ ፈድፋደ ፡ ወብዙኀ ። 21አንሰ ፡ ምልእትየ ፡ ሖርኩ ፡ ወዕራቅየ ፡ አግብአኒ ፡ እግዚአብሔር ፡ ለምንት ፡ ትብላኒ ፡ ኖሔሚን ፡ እንዘ ፡ እግዚአብሔር ፡ አኅሰረኒ ፡ ወፈድፋደ ፡ አሕመመኒ ። 22ወገብአት ፡ ኖሔሚን ፡ ወሩት ፡ መርዓታ ፡ ሞአባዊት ፡ ወአተዋ ፡ እምነ ፡ ሐቅለ ፡ ሞአብ ፡ ወበጽሓ ፡ ውስተ ፡ ቤተ ፡ ልሔም ፡ አመ ፡ ቀዳሜ ፡ ማእረረ ፡ ስገም ።