1ወሶበ ፡ ሰምዐ ፡ አዶኒቤዜቅ ፡ ንጉሠ ፡ ኢየሩሳሌም ፡ ከመ ፡ ነሥኣ ፡ ኢየሱስ ፡ ለጋይ ፡ ወሠረዋ ፡ በከመ ፡ ገብራ ፡ ለኢያሪኮ ፡ ወለንጉሣ ፡ ከማሁ ፡ ገብራ ፡ ለጋይ ፡ ወለንጉሣ ፡ ወከመ ፡ ለሊሆሙ ፡ ገረሩ ፡ ሰብአ ፡ ገባኦን ፡ ወመጽኡ ፡ ኀበ ፡ ኢየሱስ ፡ ወኀበ ፡ እስራኤል ፡ ወነበሩ ፡ ማእከሎሙ ፤ 2ወፈርሁ ፡ እምኔሆሙ ፡ ጥቀ ፡ እስመ ፡ ያአምሩ ፡ ከመ ፡ ዐባይ ፡ ሀገር ፡ ይእቲ ፡ ጥቀ ፡ ገባኦን ፡ ከመ ፡ አሐቲ ፡ እምነ ፡ አህጉረ ፡ [መንግሥት ፡] እስመ ፡ ይእቲ ፡ ተዐቢ ፡ አምነ ፡ ጋይ ፡ ወጽኑዓን ፡ እሙንቱ ፡ ኵሎሙ ፡ ዕደዊሃ ። 3ወለአከ ፡ አዶኒቤዜቅ ፡ ንጉሠ ፡ ኢየሩሳለም ፡ ኀበ ፡ ኤለም ፡ ንጉሠ ፡ ኬብሮን ፡ ወኀበ ፡ ፊዶን ፡ ንጉሠ ፡ ኢየሬሙት ፡ ወኀበ ፡ ኤዬፍታ ፡ ንጉሠ ፡ ላኪስ ፡ ወኀበ ፡ ደቢት ፡ ንጉሠ ፡ ኦዶሎም ፡ ወይቤሎሙ ፤ 4ንዑአ ፡ ዕረጉአ ፡ ኀቤየአ ፡ ወርድኡኒ ፡ ከመ ፡ ንፅብኦሙ ፡ ለገባኦን ፡ እለ ፡ ገብኡ ፡ ለሊሆሙ ፡ ኀበ ፡ ኢየሱስ ፡ ወኀበ ፡ ደቂቀአ ፡ እስራኤልአ ። 5ውተጋብኡ ፡ [ወዐርጉ ፡] እሉ ፡ ኀምስቱ ፡ ነገሥተ ፡ ኢየቡሴዎን ፡ ንጉሠ ፡ ኢየሩሳሌም ፡ ወንጉሠ ፡ ኬብሮን ፡ ወንጉሠ ፡ ኢየሬሙት ፡ ወንጉሠ ፡ ላኪስ ፡ ወንጉሠ ፡ ኦዶላም ፡ እሙንቱኒ ፡ ወኵሉ ፡ አሕዛቢሆሙ ፡ ወዐገትዋ ፡ ለገባኦን ፡ ወተቃተልዋ ። 6ወለአኩ ፡ ሰብአ ፡ ገባኦን ፡ ኀበ ፡ ኢየሱስ ፡ ውስተ ፡ ትዕይንተ ፡ እስራኤል ፡ ውስተ ፡ ገልጋላ ፡ ወይቤሉ ፡ ኢትትሀከይአ ፡ እደዊከአ ፡ እምነ ፡ አግብርቲከ ፡ ዕረግ ፡ ኀቤነ ፡ ወ[ፍጡነ ፡] ርድአነ ፡ [ወአድኅነነ ፡] እስመ ፡ ተጋብኡ ፡ ላዕሌነ ፡ ኵሉ ፡ ነገሥተ ፡ አሞሬዎን ፡ እለ ፡ ይነብሩአ ፡ ውስተአ ፡ አድባርአ ። 7ወዐርገ ፡ ኢየሱስ ፡ እምነ ፡ ገልጋላ ፡ ውእቱ ፡ ወኵሉ ፡ ሕዝብ ፡ መስተቃትላን ፡ ምስሌሁ ፡ ወኵሉ ፡ ዘጽኑዕ ፡ ኀይሉ ። 8ወይቤሎ ፡ እግዚአብሔር ፡ ለኢየሱስ ፡ ኢትፍርሆሙ ፡ እስመ ፡ ውስተ ፡ እዴከ ፡ ኣገብኦሙ ፡ ወአልቦ ፡ ዘይተርፍ ፡ እምኔሆሙ ፡ ቅድሜክሙ ፡ ወኢአሐዱ ። 9ወበጽሖሙ ፡ ኢየሱስ ፡ ግብተ ፡ በሌሊት ፡ ወፂኦ ፡ እምነ ፡ ገልጋላ ። 10ወአደንገፆሙ ፡ እግዚአብሔር ፡ እምቅድመ ፡ ገጾሙ ፡ ለእስራኤል ፡ ወቀጥቀጦሙ ፡ እግዚአብሔር ፡ ዐቢየ ፡ ቅጥቃጤ ፡ በገባኦን ፡ ወዴገንዎሙ ፡ ውስተ ፡ ፍኖተ ፡ ምዕራገ ፡ ቤቶሮን ፡ ወወግእዎሙ ፡ እስከ ፡ አዜቃ ፡ ወእስከ ፡ መቄዳ ። 11[ወ]ሶበ ፡ ነትዑ ፡ እምቅድመ ፡ ገጾሙ ፡ ለደቂቀ ፡ እስራኤል ፡ በውስተ ፡ ሙራዲሁ ፡ ለቤቶሮን ፡ ወወገሮሙ ፡ እግዚአብሔር ፡ እምሰማይ ፡ በእብነ ፡ በረድ ፡ እስከ ፡ አዜቃ ፡ ወፈድፈዱ ፡ እለ ፡ ሞቱ ፡ በእብነ ፡ በረድ ፡ እምነ ፡ እለ ፡ ቀተሉ ፡ ደቂቀ ፡ እስራኤል ፡ በኀፂኖሙ ፡ በውስተ ፡ ቀትል ። 12ይእተ ፡ አሚረ ፡ ተናገረ ፡ ኢየሱስ ፡ ምስለ ፡ እግዚአብሔር ፡ አመ ፡ አግብኦሙ ፡ እግዚአብሔር ፡ ለአሞሬዎን ፡ ውስተ ፡ እዴሆሙ ፡ ለደቂቀ ፡ እስራኤል ፡ አመ ፡ ቀጥቀጥዎሙ ፡ በገባኦን ፡ ወተቀጥቀጡ ፡ እምቅድመ ፡ ገጾሙ ፡ ለእስራኤል ፡ ወይቤ ፡ ኢየሱስ ፡ ለትቁም ፡ ፀሐይ ፡ መንገለ ፡ ገባኦን ፡ ወወርኅኒ ፡ መንገለ ፡ ቈላተ ፡ ኤሎም ። 13ወቆመ ፡ ፀሐይ ፡ ወወርኅ ፡ በምቅዋሞሙ ፡ በኀበ ፡ ሀለው ፡ እስከ ፡ አጥፍኦሙ ፡ እግዚአብሔር ፡ ለፀሮሙ ፡ ወናሁ ፡ ተጽሕፈ ፡ ዝንቱ ፡ ውስተ ፡ ዛቲ ፡ መጽሐፍ ፡ በጊዜሃ ፡ ወቆመት ፡ ፀሐይ ፡ ማእከለ ፡ ሰማይ ፡ ወኢሖረት ፡ መንገለ ፡ ዐረብ ፡ እስከ ፡ አምጣነ ፡ አሐቲ ፡ ዕለት ፡ ፍጽምት ። 14ወኢኮነት ፡ እንተ ፡ ከመ ፡ ይእቲ ፡ ዕለት ፡ ኢእምቅድሜሃ ፡ ወኢእምድኅሬሃ ፡ ከመ ፡ ያውሥኦ ፡ እግዚአብሔር ፡ ለቃለ ፡ እጓለ ፡ እመሕያው ፡ እስመ ፡ እግዚአብሔር ፡ ፀብአ ፡ ሎሙ ፡ ለእስራኤል ። 15ወገብኡ ፡ ኢየሱስ ፡ ወኵሉ ፡ እስራኤል ፡ ምስሌሁ ፡ ውስተ ፡ ትዕይንት ፡ ውስተ ፡ ገልጋላ ። 16ወጐዩ ፡ እልክቱ ፡ ኀምስቱ ፡ ነገሥት ፡ ወተኀብኡ ፡ ውስተ ፡ በአት ፡ ዘውስተ ፡ መቄዳ ። 17ወዜነውዎ ፡ ለኢየሱስ ፡ ወይቤልዎ ፡ ተረክቡ ፡ እልክቱ ፡ ኀምስቱ ፡ ነገሥት ፡ ውስተ ፡ በአተ ፡ መቄደ ፡ ኀበ ፡ ተኀብኡ ። 18ወይቤሎሙ ፡ ኢየሱስ ፡ አንኰርኵሩ ፡ እብነ ፡ [ዐቢየ ፡] ውስተ ፡ አፉሃ ፡ ለይእቲ ፡ በዐት ፡ ወአንብሩ ፡ ዕደወ ፡ ላዕሌሆሙ ፡ እለ ፡ የዐቅብዎሙ ። 19ወአንትሙሰ ፡ [ኢትቁሙ ፡] ዴግኑ ፡ ፀረክሙ ፡ ኵሎ ፡ እስከ ፡ ጽንፎሙ ፡ ወኢታብሕዎሙ ፡ ይባኡ ፡ ውስተ ፡ አህጉሪሆሙ ፡ እስመ ፡ አግብኦሙ ፡ እግዚአብሔር ፡ አምላክነ ፡ ውስተ ፡ እደዊነ ። 20ወእምዝ ፡ ሶበ ፡ አኅለቁ ፡ ቀቲሎቶሙ ፡ ኢየሱስ ፡ ወኵሉ ፡ እስራኤል ፡ ቀትለ ፡ ዐቢየ ፡ ጥቀ ፡ ዘአልቦ ፡ ማኅለቅተ ፡ ወእለሂ ፡ ድኅኑ ፡ እምኔሆሙ ፡ ድኅኑ ፡ ወቦኡ ፡ ውስተ ፡ አህጉር ፡ ጽኑዓት ፤ 21ወገብኡ ፡ ኵሉ ፡ ሕዝብ ፡ ውስተ ፡ ትዕይንት ፡ ኀበ ፡ ኢየሱስ ፡ ውስተ ፡ መቄዳ ፡ ድኅናኒሆሙ ፡ ወአልቦ ፡ ዘለሐሶሙ ፡ በልሳኑ ፡ መኑሂ ፡ ለደቂቀ ፡ እስራኤል ። 22ወይቤሎሙ ፡ ኢየሱስ ፡ አርኅውዋ ፡ ለይእቲ ፡ በዐት ፡ ወአምጽእዎሙ ፡ ኀቤየ ፡ ለእልክቱ ፡ ነገሥት ፡ ኀምስቱ ፡ እምነ ፡ ይእቲ ፡ በዐት ። 23ወገብሩ ፡ ከማሁ ፡ ወአ[ው]ጽእዎሙ ፡ ለእልክቱ ፡ ኀምስቱ ፡ ነገሥት ፡ እምውስተ ፡ በዐት ፡ ንጉሠ ፡ ኢየሩሳሌም ፡ ወንጉሠ ፡ ኬብሮን ፡ ወንጉሠ ፡ ኢየሬሙት ፡ ወንጉሠ ፡ ላኪስ ፡ ወንጉሠ ፡ ኦዶለም ። 24ወወሰድዎሙ ፡ ኀበ ፡ ኢየሱስ ፡ ወጸውዖሙ ፡ ኢየሱስ ፡ ለኵሉ ፡ እስራኤል ፡ ለእለ ፡ ተቃተሉ ፡ ወለእለ ፡ ሖሩ ፡ ምስሌሁ ፡ ወይቤሎሙ ፡ ሑሩ ፡ ወደዩ ፡ እገሪክሙ ፡ ላዕለ ፡ ክሳዳቲሆሙ ፡ [ወወደዩ ፡ እገሪሆሙ ፡ ላዕለ ፡ ክሳዳቲሆሙ ፡]፡ 25ወይቤሎሙ ፡ ኢየሱስ ፡ ኢትፍርህዎሙ ፡ ወኢትደንግፁ ፡ እምኔሆሙ ፡ ትብዑ ፡ ወጽንዑ ፡ እስመ ፡ ከመዝ ፡ ይገብሮሙ ፡ እግዚአብሔር ፡ ለኵሉ ፡ ፀርክሙ ፡ ለእለ ፡ ትፀብእዎሙ ፡ አንትሙ ። 26ወእምዝ ፡ ቀተሎሙ ፡ ኢየሱስ ፡ ወረገዝዎሙ ፡ ወሰቀልዎሙ ፡ ላዕለ ፡ ኀምስቱ ፡ ዕፀው ፡ ወነበሩ ፡ ስቁላኒሆሙ ፡ ዲበ ፡ ዕፀው ፡ እስከ ፡ ሰርክ ። 27ወእምዝ ፡ ሶበ ፡ ዐረበት ፡ ፀሐይ ፡ አዘዘ ፡ ኢየሱስ ፡ ወአውረድዎሙ ፡ እምውስተ ፡ ውእቱ ፡ ዕፀው ፡ ወገደፍዎሙ ፡ ውስተ ፡ ይእቲ ፡ በዐት ፡ እንተ ፡ ውስቴታ ፡ ጐዩ ፡ ወአንኰርኰሩ ፡ እበነ ፡ ዐበይተ ፡ ዲቤሃ ፡ ለይእቲ ፡ በዐት ፡ እስከ ፡ ዮም ፡ ወእስከ ፡ ዛቲ ፡ ዕለት ። 28ወመቄዳሂ ፡ ነሥእዋ ፡ በይእቲ ፡ ዕለት ፡ ወቀተልዎሙ ፡ በአፈ ፡ ኀፂን ፡ ወለንጉሣሂ ፡ ወአጥፍእዎሙ ፡ ለኵሉ ፡ ዘመንፈስ ፡ ዘውስቴታ ፡ ወኢትረፉ ፡ ውስቴታ ፡ ነፋጺተ ፡ ወኢመ[ነ]ሂ ፡ ወአልቦ ፡ ዘድኅነ ፡ ወገብርዎ ፡ ለንጉሠ ፡ መቄዳ ፡ ከመ ፡ ገብርዎ ፡ ለንጉሠ ፡ ኢያሪኮ ። 29ወሖረ ፡ ኢየሱስ ፡ ወኵሉ ፡ እስራኤል ፡ ምስሌሁ ፡ እምነ ፡ መቄዳ ፡ ውስተ ፡ ልብና ። 30ወአግብኣ ፡ እግዚአብሔር ፡ ውስተ ፡ እዴሆሙ ፡ ለእስራኤል ፡ ወነሥእዋ ፡ ወነሥኦ ፡ ለንጉሣ ፡ ወቀተሎ ፡ በአፈ ፡ ኀፂን ፡ ወኢያትረፈ ፡ ውስቴታ ፡ እምነ ፡ ኵሉ ፡ ዘመንፈስ ፡ ወኢድኅነ ፡ ወኢአሐዱ ፡ ነፋጺት ፡ እምኔሆሙ ፡ ወገብርዎ ፡ ለንጉሣ ፡ በከመ ፡ ገብርዎ ፡ ለንጉሠ ፡ ኢያሪኮ ። 31ወሖረ ፡ ኢየሱስ ፡ ወኵሉ ፡ እስራኤል ፡ ምስሌሁ ፡ እምነ ፡ ልብና ፡ ውስተ ፡ ላኪስ ፡ ወነበሩ ፡ ላዕሌሃ ፡ ወተቃተልዋ ። 32ወአግብኣ ፡ እግዚአብሔር ፡ ለላኪስ ፡ ውስተ ፡ እዴሆሙ ፡ ለእስራኤል ፡ ወነሥእዋ ፡ በሳኒተ ፡ ዕለት ፡ ወቀተልዎሙ ፡ በአፈ ፡ ኀፂን ፡ ወአጥፍእዋ ፡ በከመ ፡ ገብርዋ ፡ ለሌብና ። 33ወዐርገ ፡ ይእተ ፡ አሚረ ፡ [ኤ]ላም ፡ ንጉሠ ፡ ጋዜስ ፡ ከመ ፡ ይር[ድኣ] ፡ ለላኪስ ፡ ወቀተሎ ፡ ኢየሱስ ፡ በአፈ ፡ ኀፂን ፡ ወለሕዝቡሂ ፡ እስከ ፡ ኢያትረፈ ፡ እምኔሆሙ ፡ ነፋጺተ ፡ ወአልቦ ፡ ዘደኅነ ። 34ወሖረ ፡ ኢየሱስ ፡ ወኵሉ ፡ እስራኤል ፡ ምስሌሁ ፡ እምነ ፡ ላኪስ ፡ ውስተ ፡ ኦዶለም ፡ ወነበሩ ፡ ላዕሌሃ ፡ ወ[ተቃ]ተልዋ ። 35ወአግብኣ ፡ እግዚአብሔር ፡ ውስተ ፡ እዴሆሙ ፡ ለእስራኤል ፡ ወነሥእዋ ፡ በይእቲ ፡ ዕለት ፡ ወቀተልዋ ፡ በአፈ ፡ ኀፂን ፡ ወቀተሉ ፡ ኵሎ ፡ ዘመንፈስ ፡ ዘውስቴታ ፡ በከመ ፡ ገብርዋ ፡ ለላኪስ ። 36ወሖረ ፡ ኢየሱስ ፡ ወኵሉ ፡ እስራኤል ፡ ምስሌሁ ፡ ውስተ ፡ ኬብሮን ፡ ወነበሩ ፡ ላዕሌሃ ። 37ወቀተልዋ ፡ በአፈ ፡ ኀፂን ፡ ወለኵሉ ፡ ዘመንፈስ ፡ ዘውስቴታ ፡ ወአልቦ ፡ ዘድኅነ ፡ በከመ ፡ ገብርዋ ፡ ለኦዶለም ፡ ወአጥፍእዋ ፡ ምስለ ፡ ኵሉ ፡ ዘውስቴታ ። 38ወገብአ ፡ ኢየሱስ ፡ ወኵሉ ፡ እስራኤል ፡ ውስተ ፡ ዳቢር ፡ ወነበሩ ፡ ላዕሌሃ ። 39ወነሥእዋ ፡ ወለንጉሣሂ ፡ ወለአህጉሪሃኒ ፡ ወቀተልዋ ፡ ወአጥፍእዋ ፡ በአፈ ፡ ኀፂን ፡ ወለኵሉ ፡ ዘመንፈስ ፡ ዘውስቴታ ፡ ወአልቦ ፡ ዘአትረፉ ፡ ውስቴታ ፡ ዘድኅነ ፡ በከመ ፡ ገብርዋ ፡ ለኬብሮን ፡ ወለንጉሣ ፡ ከማሁ ፡ ገብርዋ ፡ ለዳቤር ፡ ወለንጉሣ ። 40ወቀተለ ፡ ኢየሱስ ፡ ኵሎ ፡ ምድሮሙ ፡ ለደወለ ፡ አድባር ፡ ወናቤ ፡ ወአሕቅልቲሃ ፡ ወአሴዶት ፡ ወነገሥታ ፡ ወአልቦ ፡ ዘአትረፉ ፡ እምኔሆሙ ፡ ዘድኅነ ፡ ወኵሎ ፡ ዘመንፈሰ ፡ ሕይወት ፡ አጥፍአ ፡ በከመ ፡ አዘዘ ፡ እግዚአብሔር ፡ አምላከ ፡ እስራኤል ፤ 41እምነ ፡ ቃዴስ ፡ በርኔ ፡ እስከ ፡ ጋዜስ ፡ ኵሎ ፡ ጎሶም ፡ እስከ ፡ ገባኦን ። 42ወቀተለ ፡ ኢየሱስ ፡ ኵሎ ፡ ነገሥቶሙ ፡ ወምድሮሙሂ ፡ በምዕር ፡ እስመ ፡ እግዚአብሔር ፡ ይፀብእ ፡ ሎሙ ፡ ለእስራኤል ። 43[ወገብአ ፡ ኢየሱስ ፡ ወኵሉ ፡ እስራኤል ፡ ምስሌሁ ፡ ኀበ ፡ ትዕይንት ፡ ውስተ ፡ ገልጋላ ።]