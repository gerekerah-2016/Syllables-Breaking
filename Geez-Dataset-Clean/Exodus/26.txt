1ወለደብተራ ፡ ትገብር ፡ ላቲ ፡ ፲ዐጸደ ፡ እምብሰስ ፡ ዕፁፍ ፡ ወእምሕብረ ፡ ያክንት ፡ ወሜላት ፡ ወነት ፡ [ዕፁፍ ፡] ኬሩቤን ፡ ወግብሩ ፡ ግብረ ፡ ማእነም ፡ ትገብርዎ ። 2ወኑኁ ፡ ለዐጸዱ ፡ ለ፩ዐጸድ ፡ ፳ወ፷በእመት ፡ ወ፬በእመት ፡ ፅፍሑ ፡ ፩ዐጸድ ፡ በመስፈርቲሁ ፡ ከማሁ ፡ ለይኩን ። 3ኀምስቱ ፡ አዕጻድ ፡ ይሳመካ ፡ አሐቲ ፡ ምስለ ፡ ካልእታ ፡ ትሳመክ ፡ ወኀምስቱ ፡ አዕጻድ ፡ ይሰናሰላ ፡ በበይናቲሆን ። 4ወትገብር ፡ ሎንቱ ፡ መምሠጢሆን ፡ ዘሕብረ ፡ ያክንት ፡ ውስተ ፡ ከንፈረ ፡ ዐጸድ ፡ ውስተ ፡ ገጸ ፡ አፍአ ፡ ውስተ ፡ ዳግመ ፡ መብዋእት ። 5፶መማሥጠ ፡ ትገብር ፡ ላቲ ፡ ለአሐቲ ፡ ዐጸድ ፡ ወ፶መማሥጠ ፡ ተገብር ፡ እምአሐዱ ፡ ገ[ጸ] ፡ ዐጸድ ፡ እምድኅሬሃ ፡ ለዳግምት ፡ ዐጸድ ፤ ገጾን ፡ እንዘ ፡ ይሳመካ ፡ በበይኖን ። 6ወግበር ፡ ኊጻዳተ ፡ ፶ዘወርቀ ፡ ወደምር ፡ አዕጻደ ፡ አሐተ ፡ ምስለ ፡ ካልእታ ፡ በኊጻደት ፡ ወይኩን ፡ ደብተራሁ ፡ አሐደ ። 7ወትገብር ፡ ዘሠቅ ፡ ይሴውሮ ፡ እምላዕሉ ፡ ዲበ ፡ ደብተራ ፡ ዐሠርተ ፡ ወአሐደ ፡ ሠቀ ፡ ትገብር ። 8ወለአሐቲ ፡ ሠቅ ፡ በእመት ፡ ኑኃ ፡ ፴ወፅፍኃ ፡ ርብዕ ፡ በእመት ፡ ለለአሐቲ ፡ ሠቅ ፡ ከመዝ ፡ አምጣኒሆን ። 9ወደምር ፡ ፭ሠቀ ፡ [ወ፯ሠቀ ፡] ደምር ፡ በበይኖን ፡ ወዕፅፍ ፡ [ሳ]ድስተ ፡ ሠቀ ፡ እመንገለ ፡ ገጸ ፡ ደብተራ ። 10ወትገብር ፡ መማሥጠ ፡ ፶ውስተከንፈረ ፡ ሠቅ ፡ ለአሐቲ ፡ ለእንተ ፡ ማእከል ፡ ድማሬ ፡ ሠቅ ፡ ወትገብር ፡ ፶መማሥጠ ፡ ውስተ ፡ ከንፈር ፡ ዘሠቅ ፡ አሐቲ ፡ ውስተ ፡ እንተ ፡ ትዴመር ፡ ቀዳሚተ ። 11ወትገብር ፡ ኍጻዳተ ፡ ዘብርት ፡ ፶ወትዴምር ፡ ኊጻደተ ፡ ውስተ ፡ መማሥጥ ፡ ወታኀብር ፡ ሠቃተ ፡ ወይኩን ፡ አሐደ ። 12ወታነብር ፡ ገጸ ፡ ዘይፈደፍድ ፡ እምሠቅ ፡ ዲበ ፡ ደብተራ ፡ ዘተርፈ ፡ ትከድን ፡ ዘይፈደፍድ ፡ እምውስተ ፡ አሥቃቀ ፡ ደብተራ ፡ ትከድን ፡ ከወላ ፡ ደብተራ ፤ 13እመተ ፡ እምውስተ ፡ ዘይተርፍ ፡ ሠቃተ ፡ ደብተራ ፡ ይከድን ፡ እምግደሚሁ ፡ ለደብተራ ፡ እምለፌ ፡ ወእምለፌ ፡ ይክድን ። 14ወአግብር ፡ ዘትከድና ፡ ለደብተራ ፡ አምእስተ ፡ በግዕ ፡ ሕሡየ ፡ ወመንጦላዕታ ፡ ያክንተ ፡ እምገጸ ፡ ላዕሉ ። 15ወአግብር ፡ [አዕማደ ፡] ደብተራ ፡ ዘዕ[ፅ ፡ ዘ]ኢይነቅዝ ። 16ዘዕሥር ፡ በእመት ፡ ዐምዱ ፡ ፩ወፅፍሑ ፡ እመት ፡ ወንፍቃ ። 17መስከምተ ፡ ሠርዌሁ ፡ ክልኤ ፡ ለ፩ዐምድ ፡ እንዘ ፡ ይሰከም ፡ ዐምድ ፡ ለዐምድ ፡ ከማሁ ፡ ግበር ፡ ለኵሉ ፡ ለዐምደ ፡ ደብተራ ። 18ወአግብር ፡ አዕማደ ፡ ለደብተራ ፡ ፳ገጸ ፡ ምዕዋን ። 19ወትገብር ፡ ሎሙ ፡ ዘብሩር ፡ [፵ስክትተ ፡] ትገብር ፡ ለ፳ዐምድ ፤ ክልኤ ፡ ስክትቱ ፡ ለዐምድ ፡ ፩[ለክልኤሆሙ ፡] ገጹ ፡ ወክልኤ ፡ ስክትቱ ፡ ለ፩ዐምድ ፡ ለክልኤሆሙ ፡ ገጹ ። 20ወካልእ ፡ እምገጸ ፡ ዐረቢ ፡ ፳ዐምዱ ፤ 21ወስክትቶሙ ፡ ዘይጸውር ፡ አዕማደ ፡ ዘብሩር ፡ ፵ለለ፩ዐምድ ፡ ፪ስክትቱ ፡ ዘክልኤሆሙ ፡ ገጹ ። 22ወእምድኅር ፡ እምገጸ ፡ ደብተራ ፡ ገጸ ፡ ባሕር ፡ ትገብር ፡ ፯አዕማደ ፤ 23ወክልኤተ ፡ ዐምደ ፡ ዓዲ ፡ ለማእዝን ፡ ለደብተራ ፡ እምድኅር ። 24ወዕሩየ ፡ ይኩን ፡ እምታሕቱ ፡ ይድረግ ፡ ዕሩየ ፡ እምቅፍረ ፡ ዐምዱ ፡ አሐደ ፡ ድደ ፡ ይኩን ፤ ከማሁ ፡ ግበር ፡ ለክልኤሆን ፡ ማእዝን ፡ ዕሩያተ ፡ ይኩና ። 25ወይኩን ፡ ሰማንቱ ፡ ዐምድ ፡ ወምዕማዱኒ ፡ ዘብሩር ፡ ፲ወ፯ለለ፩ዐምዱ ፡ ምዕማዱ ፡ ክልኤ ፡ ክልኤ ፡ ምዕማዱ ፡ ለ፩ዐምድ ፡ እምኵሉ ፡ ፍናሁ ። 26ወትገብር ፡ መናስግተ ፡ እምዕ[ፅ ፡ ዘ]ኢይነቅዝ ፡ ፭ለ፩ዐምድ ፡ እምአሐዱ ፡ ገጸ ፡ ደብተራ ፤ 27ወኀምስቱ ፡ መንስጉ ፡ እመስመኪሃ ፡ ለደብተራ ፡ እም[ካልእ] ፡ ገጻ ፡ ወ፭መንስጋ ፡ ለአኃሪ ፡ ዐምድ ፡ እመስመከ ፡ ደብተራ ፡ ዘመንገለ ፡ ባሕር ። 28ወመንስግ ፡ ዘማእከለ ፡ ዐምድ ፡ እንዘ ፡ ይለጽቅ ፡ እምአሐዱ ፡ መስመክ ፡ ውስተ ፡ ካልእ ፡ መስመክ ፡ ይዕዱ ። 29ወአዕማዲሁ ፡ ይትቀፈሉ ፡ ወርቀ ፡ ወመማሥጠ ፡ መናስግቲሁ ፡ ይትቀፈል ፡ ወርቀ ። 30ወተሐንጻ ፡ ለደብተራ ፡ በአርአያ ፡ አርአይኩከ ፡ በውስተ ፡ ደብር ። 31ወትገብር ፡ ላቲ ፡ መንጦላዕታ ፡ ዘሕብረ ፡ ያክንት ፡ ወሜላት ፡ ወነት ፡ ክዑብ ፡ ወቢሰስ ፡ ፍቱል ፡ ወግብሩ ፡ ግብረ ፡ ማእነም ፡ ወግበሮ ፡ ኪሩቤን ። 32ወአንብሮ ፡ ዲበ ፡ አርባዕቱ ፡ አዕማድ ፡ ዕ[ፅ ፡ ዘ]ኢይነቅዝ ፡ ቅፉላን ፡ በወርቅ ፡ ወውስተ ፡ አዕማዲሁኒ ፡ ወር[ቅ] ፡ ወአርእስቲሆን ፡ ወር[ቅ] ፡ ወመዓምዲሁ ፡ አርባዕቱ ፡ ዘብሩር ። 33ወአንብር ፡ መንጦላዕተ ፡ ዲበ ፡ አዕማድ ፡ ወአብእ ፡ ህየ ፡ ወሳጢቶ ፡ ለመጦላዕት ፡ ታቦተ ፡ ዘመርጡር ፡ ወይፍልጥ ፡ መንጦላዕት ፡ ወሳ[ጤ] ፡ ወቀሠፋየ ፡ ቤተ ፡ ምቅዳስ ። 34ወትሴውር ፡ መንጦላዕት ፡ ታቦተ ፡ ዘመርጡር ፡ በቤተ ፡ መቅደሰ ፡ ምቅዳስ ። 35ወሥርዑ ፡ ማእደ ፡ ቅድመ ፡ መንጦላዕት ፡ ገጸ ፡ አፍአ ፡ በውስተ ፡ ደብተራ ፡ [ወተቅዋመ ፡ ማኅቶት ፡ አንጻረ ፡ ማእድ ፡] እምገጸ ፡ ዐረቢ ፡ ወትነብር ፡ ማእዱ ፡ እምገጸ ፡ ደብተራ ፡ መንገለ ፡ ምዕዋን ። 36ወትገብር ፡ ላቲ ፡ መንጦላዕተ ፡ መምሠጠ ፡ እንተ ፡ ሕብረ ፡ ያክንት ፡ ወሜላት ፡ ወነት ፡ ክዑብ ፡ ወቢሶስ ፡ ክዑብ ፡ በብዑደ ፡ ግብረት ። 37ወትገብሩ ፡ ለመንጦላዕት ፡ ኀምስተ ፡ አዕማደ ፡ ወትቀፍሎሙ ፡ ቅፍሎ ፡ ወርቀ ፡ ወአርእስቲሁኒ ፡ ወር[ቅ] ፡ ወትሰብክ ፡ ሎንቱ ፡ ፭መዓምደ ፡ ዘብርት ።