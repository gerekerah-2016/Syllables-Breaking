1ወዝውእቱ ፡ ዘትገብር ፡ ሎሙ ፡ ከመ ፡ ትቀድሶሙ ፡ ከመ ፡ ይትለአኩኒ ፡ ወንሣእ ፡ ላህመ ፡ እምአልህምት ፡ ወአባግዐ ፡ ንጹሓተ ፡ ፪ ፤ 2ወ[ኅብ]ስተ ፡ ናእተ ፡ ልውሰ ፡ በቅብእ ፡ [ወጸራይቀ ፡ ናእት ፡ ዘበቅብእ ፡] ዘስንዳሌ ፡ እምስርናይ ፡ ትገብሮን ። 3ወታነብሮ ፡ ዲበ ፡ ገሐፍት ፡ ወላህሞኒ ፡ ወክልኤ ፡ አባግዖ ፡ ታነብር ፡ [ዲበ ፡] ገሐፍት ። 4ወለአሮን ፡ ወለ፪ደቂቁ ፡ ታቀርቦሙ ፡ ኀበ ፡ ኆኅተ ፡ ደብተራ ፡ ዘመርጡር ፡ ወተኀፅቦሙ ፡ በማይ ። 5ወነሢአከ ፡ አልባሲሁ ፡ አል[ብ]ሶ ፡ ለአሮን ፡ እኁከ ፡ ወልብሱ ፡ ዘጶዴሬ ፡ ወመልበስቱ ፡ ትቀርብ ፡ ኀበ ፡ ማዕፈርት ። 6ወቆብዖ ፡ ትወዲ ፡ ዲበ ፡ ርእሱ ፡ ወታነብር ፡ ቀጸላ ፡ ወርቅ ፡ ዲበ ፡ ቆብዑ ። 7ወትነሥእ ፡ እምቅብእ ፡ ዘባረከ ፡ ወትክዑ ፡ ዲበ ፡ ርእሱ ። 8ወለደቂቁኒ ፡ ታቀርቦሙ ፡ ወታለብሶሙ ፡ አልባሲሆሙ ። 9ወታቀንቶሙ ፡ ቅናታቲሆሙ ፡ ወትወዲ ፡ ዲቤሆሙ ፡ ማዕፈርቶሙ ፡ ወይከውናሆሙ ፡ መሥዋዕተ ፡ ሊተ ፡ ለዓለም ፡ ወትፌጽም ፡ እደዊሁ ፡ ለአሮን ፡ ወእደወ ፡ ውሉዱ ። 10ወታቀርብ ፡ ላህመ ፡ ኀበ ፡ ኆኅተ ፡ ደብተራ ፡ ዘመርጡር ፡ ወያነብሩ ፡ አሮን ፡ ወደቂቁ ፡ እደዊሆሙ ፡ ዲበ ፡ ርእሰ ፡ ላህሙ ፡ በቅድመ ፡ እግዚአብሔር ፡ በኀበ ፡ ኆኅተ ፡ ደብተራ ፡ ዘመርጡር ። 11ወተሐርድ ፡ ላህሞ ፡ በቅድመ ፡ እግዚአብሔር ፡ በኀበ ፡ ኆኅተ ፡ ደብተራ ፡ ዘመርጡር ። 12ወንሣእ ፡ እምውስተ ፡ ደመ ፡ ላህሙ ፡ ወትወዲ ፡ ውስተ ፡ አቅርንተ ፡ [ምሥዋዕ ፡] በአጽባዕትከ ፡ ወዘተርፈ ፡ ኵሎ ፡ ደሞ ፡ ከዐው ፡ ጠቃ ፡ [ምሥዋዕ ።] 13ወትነሥእ ፡ ኵሎ ፡ ስብሐ ፡ ከርሡ ፡ ወከብዶ ፡ ወክልኤ ፡ ኵልያቶ ፡ [ወስብሐ ፡ ኵሊቱ ፡] ወታነብር ፡ ውስተ ፡ ምሥዋዕ ። 14ወሥጋ ፡ ላህሙ ፡ ወማእሶ ፡ ወፅፍዖ ፡ ታውዒ ፡ አውፂአከ ፡ አፍአ ፡ እም[ትዕይንት ፡] እስመ ፡ ለኀጢአት ፡ ውእቱ ። 15ወትነሥእ ፡ አሐደ ፡ በግዐ ፡ ወያነብሩ ፡ አሮን ፡ ወደቂቁ ፡ እደዊሆሙ ፡ ላዕለ ፡ ርእሰ ፡ በግዑ ። 16ወተሐርደ ፡ ለውእቱ ፡ በግዕ ፡ ወትነሥእ ፡ ደሞ ፡ ወትክዑ ፡ ውስተ ፡ [ምሥዋዕ ፡] ውስተ ፡ ኵሉ ፡ ዐውዱ ፡ ትነሠንሦ ። 17ወትጠብኆ ፡ በበ ፡ መሌሊቱ ፡ ውተኀፅብ ፡ ንዋየ ፡ ውስጡ ፡ ወእገሪሁ ፡ ወታነብር ፡ ርእሶ ፡ ውስተ ፡ ዘሌሌከ ። 18ወታዐርግ ፡ ኵሎ ፡ በግዖ ፡ ውስተ ፡ መሥዋዕተ ፡ ቍርባን ፡ ለእግዚአብሔር ። 19ወንሣእ ፡ በግዐ ፡ ካልአ ፡ ወያነብሩ ፡ አሮን ፡ ወደቂቁ ፡ እደዊሆሙ ፡ ላዕለ ፡ ርእሱ ። 20ወሕርዶ ፡ ወንሣእ ፡ እምደሙ ፡ ወአንብር ፡ ውስተ ፡ ከተማ ፡ እዝኑ ፡ ለአሮን ፡ እንተ ፡ የማን ፡ ወውስተ ፡ ከተማ ፡ አጽባዕተ ፡ እዴሁ ፡ ዘየማን ፡ ወውስተ ፡ ከተማ ፡ አጽባዕተ ፡ እግሩ ፡ ዘየማን ፡ ወውስተ ፡ ከተማ ፡ እዘኒሆሙ ፡ ለደቂቀ ፡ አሮን ፡ ዘየማን ፡ ወውስተ ፡ ከተማ ፡ አጽባዕተ ፡ እደዊሆሙ ፡ ዘየማን ፡ ወውስተ ፡ ከተማ ፡ አጽባዕተ ፡ እገሪሆሙ ፡ ዘየማን ። 21ወንሣእ ፡ እምውስተ ፡ ደም ፡ ዘመሥዋዕት ፡ ወእምውስተ ፡ ቅብእ ፡ ቡሩክ ፡ ወትነሠንሥ ፡ ላዕለ ፡ አሮን ፡ ወላዕለ ፡ አልባሲሁ ፡ ወእምድኅሬሁ ፡ ላዕለ ፡ ደቁ ፡ ወላዕለ ፡ አልባሲሆሙ ፡ ይትቀደስ ፡ ውእቱ ፡ ወዐራዙ ፡ ወደቁ ፡ ወዐራዞሙ ፡ ምስሌሆሙ ፤ ወደሞ ፡ ለውእቱ ፡ በግዕ ፡ ትክዑ ፡ [ውስተ ፡ ምሥዋዕ ፡] ዐውዶ ። 22ወትነሥእ ፡ እምውእቱ ፡ በግዕ ፡ ሥብሖ ፡ ወትነሥእ ፡ ሥብሖ ፡ ለዘይገለብብ ፡ ከርሦ ፡ ወትነሥእ ፡ ከብዶ ፡ ወክልኤ ፡ ኵልያቶ ፡ ወሥብሐ ፡ ኵሊቱ ፡ ወትነሥእ ፡ እደሁ ፡ ዘየማን ፡ እስመ ፡ በዝ ፡ ይትፌጸም ፤ 23ወኅብስ[ተ] ፡ አሐ[ተ] ፡ ዘበቅብእ ፡ [ወ]ጸሪቀተ ፡ እምውሰተ ፡ ገሐፍት ፡ ዘውስቴቱ ፡ ንቡር ፡ ኵሉ ፡ ዘሤሙ ፡ ቅድመ ፡ እግዚአብሔር ። 24ወታነብር ፡ ኵሎ ፡ ውስተ ፡ እዴሁ ፡ ለአሮን ፡ ወውስተ ፡ እደወ ፡ ደቂቁ ፡ ለአሮን ፡ ወትፈልጦሙ ፡ ፍልጠተ ፡ ለቅድመ ፡ እግዚአብሔር ። 25ወትትሜጠዎ ፡ እምእደዊሆሙ ፡ ወትቄርቦ ፡ ውስተ ፡ መሥዋዕት ፡ ለመዐዛ ፡ ሠናይ ፡ ለቅድመ ፡ እግዚአብሔር ፡ ወፍርየት ፡ ውእቱ ፡ ለእግዚአብሔር ። 26ወትነሥእ ፡ ተላዖ ፡ ለበግ[ዐ] ፡ ተፍጻሜት ፡ ዘውእቱ ፡ አሮን ፡ ወትፈልጦ ፡ ፍልጣነ ፡ በቅድመ ፡ እግዚአብሔር ፡ ወይኩንከ ፡ እንተ ፡ ባሕቲቱ ። 27ወትቄድሶ ፡ ተላዖ ፡ ወትፈልጦ ፡ ወመዝራዕቶኒ ፡ ትፈልጥ ፡ በከመ ፡ ፈለጥከ ፡ አባግዐ ፡ ፍጻሜ ፡ እምኀበ ፡ አሮን ፡ ወእምኀበ ፡ ደቂቁ ። 28ወይኩኖሙ ፡ ለአሮን ፡ ወለደቂቁ ፡ ሕ[ገ] ፡ ለዓለም ፡ በኀበ ፡ ውሉደ ፡ እስራኤል ፡ እስመ ፡ ፍልጣን ፡ ውእቱዝ ፡ ወፍልጣን ፡ ለይኩን ፡ በኀበ ፡ ውሉደ ፡ እስራኤል ፡ እምዝብሐተ ፡ ይዘብሑ ፡ ለፍርቃኖሙ ፡ ፍልጣን ፡ ለእግዚአብሔር ። 29ወልብሰ ፡ ቅድሳቱ ፡ ለአሮን ፡ ለይኩን ፡ ለውሉዱ ፡ እምድኅሬሁ ፡ ከመ ፡ ይትቀብኡ ፡ ቦቱ ፡ ወከመ ፡ ይፈጽሙ ፡ እደዊሆሙ ። 30ወሰቡዐ ፡ ዕለተ ፡ ለይልበሶ ፡ ካህን ፡ ዘህየንቴሁ ፡ እምውስተ ፡ ደቂቁ ፡ ዘይበውእ ፡ ውስተ ፡ ደብተራ ፡ ዘመርጡር ፡ ከመ ፡ ይሠየም ፡ ዝ ፡ ውስተ ፡ ቅዱሳን ። 31ወበግ[ዐ] ፡ ዘተፍጻሜት ፡ ትነሥእ ፡ ወታበስል ፡ ሥጋሁ ፡ በመካን ፡ ቅዱስ ። 32ወይበልዕ ፡ አሮን ፡ ወደቂቁ ፡ ሥጋ ፡ በግዕ ፡ ወኅብስተ ፡ ዘውስተ ፡ ገሐፍት ፡ በኀበ ፡ ኆኅተ ፡ ደብተራ ፡ ዘመርጡር ፤ 33ይብልዕዎ ፡ በኀበ ፡ ተቀደሰ ፡ በህየ ፡ ከመ ፡ ይፈጽም ፡ እደዊሆሙ ፡ ቀድሶቶሙ ፡ ወውሉደ ፡ ባዕድ ፡ ኢይብልዖ ፡ እስመ ፡ ቅዱስ ፡ ውእቱ ። 34ወለእመ ፡ ተርፈ ፡ እምውስተ ፡ ሥጋ ፡ መሥዋዕት ፡ ዘተፍጻሜት ፡ ወእምኅብስትኒ ፡ እስከ ፡ ደገደግ ፡ ታውዕዮ ፡ በእሳት ፡ ለዘ ፡ ተርፈ ፡ ወኢትብላዕ ፡ እስመ ፡ ቅዱስ ፡ ውእቱ ። 35ወትገብር ፡ ለአሮን ፡ ወለደቂቁ ፡ ከመዝ ፡ ኵሎ ፡ በከመ ፡ አዘዝኩከ ፡ ሰቡዐ ፡ ዕለተ ፡ ከመ ፡ ትፈጽም ፡ እደዊሆሙ ። 36ወላህመ ፡ ዘእንበይነ ፡ ኀጢአት ፡ ትገብር ፡ በዕለት ፡ በዘ ፡ ቦቱ ፡ ታነጽሕ ፡ መሥዋዕተ ፡ ሶበ ፡ ትቄድስ ፡ ቦቱ ፡ ወትቀብኦ ። 37ሰቡዐ ፡ ዕለተ ፡ ታነጽሖ ፡ ለምሥዋዕ ፡ ወትቄድ[ሶ] ፡ ወይኩን ፡ ምሥዋዒከ ፡ ቅዱሰ ፡ ቅዱሳን ፡ ወኵሉ ፡ ዘለከፎ ፡ ለውእቱ ፡ መሥዋዕት ፡ ለይትቀደስ ። 38ወዝውእቱ ፡ ዘትገብር ፡ ለምሥዋዕ ፤ አባግዐ ፡ እለ ፡ አሐቲ ፡ ዓመቶሙ ፡ ንጹሓነ ፡ ፪ለዕለት ፡ ለወትር ፡ ወፍርየታ ፡ ዘወትር ፡ ዘበግዕ ። 39ወአሐደ ፡ በግዐ ፡ ትገብር ፡ በጽባሕ ፡ ወአሐደ ፡ ፍና ፡ ሰርክ ። 40ወ[ዐሥራ]ታ ፡ ለኢን ፡ ዘስንዳሌ ፡ ልፉጽ ፡ በቅብእ ፡ ወልቱም ፡ ወራብዕታ ፡ ለኢን ፤ [ወ]ሞጻሕተ ፡ ወይን ፡ ራብዕታ ፡ ለኢን ፡ ለ፩በግዕ ። 41ወለካልእሰ ፡ በግዕ ፡ ዘትገብር ፡ ፍና ፡ ሰርክ ፡ በሐሳበ ፡ ምሥዋዕከ ፡ ዘነግሀ ፡ ትገብሮ ፡ ወከማሁ ፡ ሞጻሕተ ፡ ትገብር ፡ ለመዐዛ ፡ ሠናድ ፡ ወፍርየት ፡ ውእቱ ፡ ለእግዚአብሔር ። 42መሥዋዕት ፡ ለወትር ፡ በትውልድክሙ ፡ በውስተ ፡ ኆኅተ ፡ ደብተራ ፡ ዘመርጡር ፡ በቅድመ ፡ እግዚአብሔር ፡ ወበዛቲ ፡ እትኤመር ፡ ለከ ፡ በህየ ፡ ከመ ፡ እንብብከ ። 43ወእኤዝዝ ፡ በህየ ፡ ለውሉደ ፡ እስራኤል ፡ ወእት[ቄ]ደስ ፡ በክብርየ ። 44ወእቄድሳ ፡ ለደብተራ ፡ መርጡር ፡ ወለምሥዋዒሃ ፡ ወለአሮን ፡ ወለደቂቁ ፡ እቄድሶሙ ፡ ከመ ፡ ይሡዑ ፡ ሊተ ። 45ወእሰመይ ፡ በውሉደ ፡ እስራኤል ፡ ወእከውኖሙ ፡ አምላከ ። 46ወያአምሩ ፡ ከመ ፡ አነ ፡ ውእቱ ፡ እግዚአብሔር ፡ አምላኮሙ ፡ ዘአውጻእክዎሙ ፡ እምድረ ፡ ግብጽ ፡ ከመ ፡ እሰመይ ፡ ሎሙ ፡ ወእኩኖሙ ፡ አምለኮሙ ።