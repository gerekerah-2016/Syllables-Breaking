1ወይቤሎ ፡ እግዚአብሔር ፡ ለሙሴ ፡ ዕረግ ፡ አንተ ፡ ወአሮን ፡ ወናዳብ ፡ ወአብዩድ ፡ ወመላህቅተ ፡ ሕዝብ ፡ ፸ዘእስራኤል ፡ ወይስግዱ ፡ ለእግዚአብሔር ፡ እምርሑቅ ። 2ወይቅረብ ፡ ሙሴ ፡ ባሕቲቱ ፡ ይቅረብ ፡ ኀበ ፡ እግዚአብሔር ፡ ወእሙንቱ ፡ ኢይቅረቡ ፡ ወሕዝብሂ ፡ ኢይዕረጉ ፡ ምስሌሆሙ ። 3ወቦአ ፡ ሙሴ ፡ ወአይድዐ ፡ ለሕዝብ ፡ ኵሎ ፡ ቃለ ፡ እግዚአብሔር ፡ ወጽድቆ ፡ ወአውሥኡ ፡ ኵሉ ፡ ሕዝብ ፡ በ፩ቃል ፡ ወይቤሉ ፡ ኵሎ ፡ ቃለ ፡ ዘነበበ ፡ እግዚአብሔር ፡ ንገብር ፡ ወንሰምዕ ። 4ወጸሐፈ ፡ ሙሴ ፡ ኵሎ ፡ ቃለ ፡ እግዚአብሔር ፡ ወገይሶ ፡ ሙሴ ፡ በጽባሕ ፡ ሐነጸ ፡ ምሥዋዐ ፡ ጠቃ ፡ ደብር ፡ ወ፲ወ፪እብን ፡ ውስተ ፡ ፲ወ፪ሕዝብ ፡ ዘእስራኤል ። 5ወፈነወ ፡ ወራዙቶሙ ፡ ለውሉደ ፡ እስራኤል ፡ ወአዕረጉ ፡ መሥዋዕተ ፡ ወሦዑ ፡ መሥዋዕተ ፡ መድኀኒት ፡ ለእግዚአብሔር ፡ አልህምተ ። 6ወነሥአ ፡ ሙሴ ፡ መንፈቀ ፡ ደሙ ፡ ወከዐወ ፡ ውስተ ፡ መቃልድ ፡ ወመንፈቀ ፡ ደሙ ፡ ከዐወ ፡ ውስተ ፡ መሥዋዕት ። 7ወነሥአ ፡ ሙሴ ፡ መጽሐፈ ፡ ሕግ ፡ ወአንበበ ፡ ውስተ ፡ እዝነ ፡ ሕዝብ ፡ ወይቤሉ ፡ ኵሉ ፡ ዘነበበ ፡ እግዚአብሔር ፡ ንገብር ፡ ወንሰምዕ ። 8ወነሥአ ፡ ሙሴ ፡ ደመ ፡ ወነዝኀ ፡ ሕዝበ ፡ ወይቤ ፡ ናሁ ፡ ደመ ፡ ሕግ ፡ ዘሐገገ ፡ ለክሙ ፡ እግዚአብሔር ፡ በእንተ ፡ ኵሉ ፡ ዝቃል ። 9ወዐርጉ ፡ ሙሴ ፡ ወአሮን ፡ ወናዳብ ፡ ወአብዩድ ፡ ወ፸ሊቃነ ፡ እስራኤል ። 10ወርእዩ ፡ መካነ ፡ ኀበ ፡ ይቀውም ፡ እግዚአብሔር ፡ ዘእስራኤል ፡ ወዘታሕተ ፡ እግሩ ፡ ከመ ፡ ግብረተ ፡ ግንፋል ፡ ዘስንፒር ፡ ወከመ ፡ ርእየተ ፡ ጽንዐ ፡ ሰማይ ፡ ሶበ ፡ ኀወጸት ። 11ወኅሩያኒሆሙ ፡ ለእስራኤል ፡ ዘአልቦ ፡ ዘይመስሎሙ ፡ አስተርአዩ ፡ በመካን ፡ ዘእግዚአብሔር ፡ ወበልዑ ፡ ወሰትዩ ። 12ወይቤሎ ፡ እግዚአብሔር ፡ ለሙሴ ፡ ዕረግ ፡ ኀቤየ ፡ ውስተ ፡ ደብር ፡ ወሀሉ ፡ ህየ ፡ ወአሀብከ ፡ ሰሊዳተ ፡ ዘእብን ፡ ዘሕግ ፡ ወትእዛዝ ፡ ዘጸሐፍኩ ፡ ትሕግግ ፡ ሎሙ ። 13ወተንሥአ ፡ ሙሴ ፡ ወኢየሱስ ፡ ወዐርጉ ፡ ውስተ ፡ ደብረ ፡ እግዚአብሔር ። 14ወይቤሎሙ ፡ ሙሴ ፡ ለሊቃን ፡ ኢትትዋከቱ ፡ እስከ ፡ ንሠወጥ ፡ ኀቤክሙ ፡ ወናሁ ፡ አሮን ፡ ወሆር ፡ ምስሌክሙ ፡ ለእመቦ ፡ ዘመጽአ ፡ ፍትሕ ፡ ይሑር ፡ ምስሌሆሙ ። 15ወዐርገ ፡ ሙሴ ፡ ውስተ ፡ ደብር ፡ ወሰወረ ፡ ደብሮ ፡ ደመና ። 16ወወረደ ፡ ሠርሑ ፡ ለእግዚአብሔር ፡ ውስተ ፡ ደብር ፡ ዘሲና ፡ ወሰወሮ ፡ ደመና ፡ ሰዱሰ ፡ ዕለተ ፡ ወጸውዖ ፡ እግዚአብሔር ፡ ለሙሴ ፡ በሳብዕት ፡ ዕለት ፡ እማእከለ ፡ ደመና ። 17ወአርአያ ፡ ሥራሑ ፡ ለእግዚአብሔር ፡ ከመ ፡ ንደተ ፡ እሳት ፡ ሶበ ፡ ያንበለብል ፡ ውስተ ፡ ከተማሁ ፡ ለደብር ፡ በቅድሜሆሙ ፡ ለውሉደ ፡ እስራኤል ። 18ወቦአ ፡ ሙሴ ፡ ማእከለ ፡ ደመና ፡ ወዐርገ ፡ ውስተ ፡ ደብር ፡ ወነበረ ፡ ፴ዕለተ ፡ ወ፴ሌሊተ ።