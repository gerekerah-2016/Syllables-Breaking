1ወነበቦ ፡ እግዚአብሔር ፡ ለሙሴ ፡ ወይቤሎ ፤ አዝዞሙ ፡ ለአሮን ፡ ወለደቂቁ ፡ ወበሎሙ ፡ ከመዝ ፡ ውእቱ ፡ ሕጉ ፡ ለመሥዋዕት ፡ ወከመዝ ፡ ውእቱ ፡ ሥርዐታ ፤ ለመሥዋዕት ፡ ውስተ ፡ ምሥዋዕ ፡ ተኀድግዎ ፡ እስከ ፡ ይጸብሕ ፡ እንዘ ፡ ትነድድ ፡ እሳተ ፡ ምሥዋዕ ፡ ላዕሌሁ ። 2ወይለብስ ፡ ካህን ፡ ልብሰ ፡ ዐጌ ፡ ወቃሰ ፡ ዘዐጌ ፡ ይለብስ ፡ ውስተ ፡ ሥጋሁ ፡ ወያሴስል ፡ ሐመደ ፡ ዘበልዐት ፡ እሳተ ፡ መሥዋዕት ፡ እምውስተ ፡ ምሥዋዕ ፡ ወያነብሮ ፡ ቅሩበ ፡ ምሥዋዕ ። 3ወያሴስል ፡ ውእተ ፡ አልባሲሁ ፡ ወይለብስ ፡ ካልአ ፡ አልባሰ ፡ ወይወስድ ፡ ሐመደ ፡ አፍአ ፡ እምትዕይንት ፡ ውስተ ፡ መካን ፡ ንጹሕ ። 4ወእሳትሰ ፡ ትነድድ ፡ ውስተ ፡ ምሥዋዕ ፡ ወኢትጠፍዕ ፡ ወያነድድ ፡ ዕፀወ ፡ ላዕሌሁ ፡ ካህን ፡ በበነግህ ፡ ወይዌጥሕ ፡ ላዕሌሁ ፡ ዘመሥዋዕት ፡ ወይወዲ ፡ ውስቴቱ ፡ ሥብሐ ፡ ዘመድኀኒት ። 5ወእሳትሰ ፡ በኵሉ ፡ ጊዜ ፡ ትነድድ ፡ ውስተ ፡ ምሥዋዕ ፡ ወኢይጠፍእ ። 6ዝንቱ ፡ ውእቱ ፡ ሕጉ ፡ ለመሥዋዕት ፡ ዘያበውኡ ፡ ደቂቀ ፡ አሮን ፡ ውስተ ፡ ምሥዋዕ ፡ ቅድመ ፡ እግዚአብሔር ። 7ወይነሥእ ፡ እምኔሁ ፡ በሕፍኑ ፡ እምውስተ ፡ ስንዳሌ ፡ ዘመሥዋዕት ፡ ምስለ ፡ ቅብኡ ፡ ወምስለ ፡ ኵሉ ፡ ስኂኑ ፡ ዘሀሎ ፡ ውስተ ፡ መሥዋዕቱ ፡ ወይወድዮ ፡ ውስተ ፡ ምሥዋዕ ፡ እስመ ፡ ቍርባነ ፡ ዝክሩ ፡ ውእቱ ፡ ለመዐዛ ፡ ሠናይ ፡ ለእግዚአብሔር ። 8ወዘተርፈ ፡ እምኔሁ ፡ ይበልዑ ፡ አሮን ፡ ወደቂቁ ፡ ወናእተ ፡ ይበልዕዎ ፡ ውስተ ፡ መካን ፡ ቅዱስ ፡ ውስተ ፡ ዐጸደ ፡ ደብተራ ፡ ዘመርጡል ፡ ይበልዕዎ ። 9ወኢያብሕእዎ ፡ ለአብስሎ ፤ 10ክፍሎሙ ፡ ውእቱ ፡ ዝንቱ ፡ ዘወሀብክዎሙ ፡ እምውስተ ፡ መሥዋዕቱ ፡ ለእግዚአብሔር ፡ ቅዱስ ፡ ለቅዱሳን ፡ ውእቱ ፡ ወበከመ ፡ ዘበእንተ ፡ ኀጢአት ፡ ወበከመ ፡ ዘበእንተ ፡ ንስሓ ። 11ኵሉ ፡ ተባዕት ፡ እምውስተ ፡ ካህናት ፡ ይበልዖ ፤ ሕጉ ፡ ውእቱ ፡ ዝንቱ ፡ ዘለዓለም ፡ በመዋዕሊክሙ ፡ እምውስተ ፡ መሥዋዕቱ ፡ ለእግዚአብሔር ፡ ኵሉ ፡ ዘገሰሰ ፡ ይትቄደስ ። 12ወነበቦ ፡ እግዚአብሔር ፡ ለሙሴ ፡ ወይቤሎ ፤ 13ዝንቱ ፡ ውእቱ ፡ ዘጸገውክዎ ፡ ለአሮን ፡ ወለደቂቁ ፡ እምነ ፡ ዘያመጽኡ ፡ ለእግዚአብሔር ፡ እምአመ ፡ ዕለተ ፡ ተቀብአ ፡ ዓሥርተ ፡ እድ ፡ ዘመስፈርተ ፡ ኢፍ ፡ ስንዳሌ ፡ ወመሥዋዕትሰ ፡ ዘበኵሉ ፡ ጊዜ ፡ መንፈቃ ፡ ለነግህ ፡ ወመንፈቃ ፡ ለፍና ፡ ሰርክ ። 14ምስለ ፡ ቅብእ ፡ በቴገን ፡ ይገብርዎ ፡ ወለዊሶሙ ፡ ያመጽእዎ ፡ እስመ ፡ መሥዋዕተ ፡ ፍቱት ፡ ውእቱ ፡ ወቍርባን ፡ ዘመዐዛ ፡ ሠናይ ፡ ለእግዚአብሔር ። 15ካህን ፡ ዘቅቡእ ፡ ህየንቴሁ ፡ እምውስተ ፡ ደቂቁ ፡ ይገብሮ ፤ ሕጉ ፡ ውእቱ ፡ ዘለዓለም ፡ ወበኵሉ ፡ ጊዜ ፡ ዘይትገበር ። 16ወኵሉ ፡ መሥዋዕት ፡ ዘካህን ፡ ይነድድ ፡ ኵሉ ፡ ወአልቦ ፡ ዘይትበላዕ ፡ እምኔሁ ። 17ወነበቦ ፡ እግዚአብሔር ፡ ለሙሴ ፡ ወይቤሎ ፤ 18ንግሮሙ ፡ ለአሮን ፡ ወለሰብኡ ፡ ወበሎሙ ፡ ከመዝ ፡ ውእቱ ፡ ሕጋ ፡ ለኀጢአት ፡ ውስተ ፡ መካን ፡ ኀበ ፡ ይጠብሑ ፡ ዘመሥዋዕት ፡ በህየ ፡ ይጠብሑ ፡ ዘበእንተ ፡ ኀጢአትኒ ፡ በቅድመ ፡ እግዚአብሔር ፡ ቅዱስ ፡ ለቅዱሳን ፡ ውእቱ ። 19ካህን ፡ ዘገብሮ ፡ ውእቱ ፡ ይበልዖ ፡ ወበመካን ፡ ቅዱስ ፡ ይበልዕዎ ፡ በውስተ ፡ ዐጸደ ፡ ደብተራ ፡ ዘመርጡል ። 20ኵሉ ፡ ዘገሰሶ ፡ ለውእቱ ፡ ሥጋ ፡ ይትቄደስ ፡ ወእመቦ ፡ ኀበ ፡ ተነዝኀ ፡ እምነ ፡ ደሙ ፡ እመኒ ፡ ውስተ ፡ ልብስ ፡ ኀበ ፡ ተነዝኅ ፡ ዘውስቴቱ ፡ ተነዝኀ ፡ የኀፅብዎ ፡ በመካን ፡ ቅዱስ ። 21ወልሕኵቱኒ ፡ ዘቦቱ ፡ አብሰልዎ ፡ ይሰብሩ ፡ ወእመሰ ፡ በንዋየ ፡ ብርት ፡ አብሰልዎ ፡ ያሐብርዎ ፡ ወየኀፅብዎ ፡ በማይ ። 22ኵሉ ፡ ተባዕት ፡ እምውስተ ፡ ካህናት ፡ ይበልዖ ፡ ቅዱስ ፡ ለቅዱሳን ፡ ውእቱ ፡ ዘእግዚአብሔር ። 23ወኵሉ ፡ ዘበእንተ ፡ ኀጢአት ፡ ዘያበውኡ ፡ እምውስተ ፡ ደሙ ፡ ውስተ ፡ ደብተራ ፡ ዘመርጡል ፡ ያስተ[ስ]ርዩ ፡ ቦቱ ፡ ውስተ ፡ ቅድሳት ፡ ኢይትበላዕ ፤ በእሳት ፡ ያነድድዎ ።