1ወወፅኡ ፡ ኵሎሙ ፡ ደቂቀ ፡ እስራኤል ፡ ወአንገለጉ ፡ ተጋቢኦሙ ፡ ኵሎሙ ፡ ማኅበሮሙ ፡ ከመ ፡ አሐዱ ፡ ብእሲ ፡ እምነ ፡ ዳን ፡ እስከ ፡ ቤርሳቤሕ ፡ ወገላአድኒ ፡ ውስተ ፡ መሴፋ ። 2ወቆመ ፡ ኵሉ ፡ ሕዝብ ፡ ወኵሉ ፡ ነገደ ፡ እስራኤል ፡ ውስተ ፡ ማኅበረ ፡ ኵሉ ፡ ሕዝቡ ፡ ለእግዚአብሔር ፡ አርብዓ ፡ እልፍ ፡ አጋር ፡ ዘይጸውር ፡ ኵናተ ። 3ወሰምዑ ፡ ደቂቀ ፡ ብንያም ፡ ከመ ፡ ተጋብኡ ፡ ደቂቀ ፡ እስራኤል ፡ ውስተ ፡ መሴፋ ፡ ወይቤሉ ፡ ደቂቀ ፡ እስራኤል ፡ አይድዑ ፡ በአይቴ ፡ ኮነት ፡ ዛቲ ፡ እኪት ። 4ወአውሥአ ፡ ዝክቱ ፡ ብእሲ ፡ ሌዋዊ ፡ ምታ ፡ ለእንታክቲ ፡ ብእሲት ፡ እንተ ፡ ቀተሉ ፡ ወይቤ ፡ በገባአ ፡ ዘብንያሚ ፡ መጻእኩ ፡ አነ ፡ ወዕቅብትየ ፡ ንኅድር ። 5ወተንሥኡ ፡ ላዕሌነ ፡ ሰብአ ፡ ገባኣ ፡ ወዐገቱ ፡ ዲቤነ ፡ ውእተ ፡ ቤተ ፡ ሌሊተ ፡ ወኪያየኒ ፡ ፈቀዱ ፡ ይቅትሉኒ ፡ ወለዕቅብትየሰ ፡ አኅሰርዋ ፡ ወተወነይዋ ፡ ወሞተት ። 6ወነሣእክዋ ፡ ለዕቅብትየ ፡ ወመተርክዋ ፡ በበ ፡ መለያልያ ፡ ወፈነውኩ ፡ ውስተ ፡ ኵሉ ፡ ደወለ ፡ ርስቶሙ ፡ ለእስራኤል ፡ እስመ ፡ ገብሩ ፡ እበደ ፡ ውስተ ፡ እስራኤል ። 7ወናሁ ፡ ኵልክሙ ፡ አንትሙ ፡ ደቂቀ ፡ እስራኤል ፡ ዝየ ፡ አቅሙ ፡ ለክሙ ፡ [ቃለ ፡] ወምክረ ። 8ወቆሙ ፡ ኵሉ ፡ ሕዝብ ፡ ከመ ፡ አሐዱ ፡ ብእሲ ፡ ወይቤሉ ፡ ኢነአቱ ፡ አብያቲነ ፡ ወኢንገብእ ፡ በሓውርቲነ ። 9ወይእዜኒ ፡ ከመዝ ፡ ግበሩ ፡ ላዕለ ፡ ገባአ ፡ ነዐርግ ፡ ላዕሌሆሙ ፡ በበ ፡ መክፈልትነ ። 10ወንነሥእ ፡ በበ ፡ ዐሠርቱ ፡ ዕደው ፡ ለለ ፡ ምእት ፡ ለኵሉ ፡ ሕዝበ ፡ እስራኤል ፡ ከማሁ ፡ ወምእተ ፡ ለዐሠርቱ ፡ ምእት ፡ ወዐሠርቱ ፡ ምእት ፡ ለእልፍ ፡ እለ ፡ ይጸውሩ ፡ ሥንቀ ፡ ለሕዝብ ፡ ውስተ ፡ ፍኖት ፡ ለእለ ፡ የሐውሩ ፡ ይትቃተልዎሙ ፡ ለገባኣ ፡ [ዘ]ብንያሚ ፡ በበይነ ፡ ኵሉ ፡ እበድ ፡ እንተ ፡ ገብሩ ፡ ላዕለ ፡ እስራኤል ። 11ወተጋብኡ ፡ ኵሉ ፡ እስራኤል ፡ እምነ ፡ አህጉሪሆሙ ፡ ከመ ፡ ይባኡ ። 12ወለአኩ ፡ ሕዝበ ፡ እስራኤል ፡ ውስተ ፡ ኵሉ ፡ ነገደ ፡ ብንያሚ ፡ እንዘ ፡ ይብሉ ፡ ምንትአ ፡ ዛቲአ ፡ እኪትአ ፡ እንተአ ፡ ኮነትአ ፡ በውስቴትክሙአ ። 13ወይእዜኒአ ፡ አግብኡአ ፡ ዕደወአ ፡ እለአ ፡ አበሱአ ፡ በገባአ ፡ ደቂቀአ ፡ በለዓምአ ፡ ወንትቃቴሎሙአ ፡ ወናውፅእአ ፡ እኪተአ ፡ እምነ ፡ እስራኤልአ ፡ ወአበዩ ፡ ደቂቀ ፡ ብንያሚ ፡ ሰሚዖቶሙ ፡ ለአኀዊሆሙ ፡ ለደቂቀ ፡ እስራኤል ። 14ወተጋብኡ ፡ ደቂቀ ፡ ብንያሚ ፡ እምነ ፡ አህጉሪሆሙ ፡ ውስተ ፡ ገባኣ ፡ ከመ ፡ ይፃኡ ፡ ወይትቃተልዎሙ ፡ ለደቂቀ ፡ እስራኤል ። 15ወተኈለቁ ፡ ደቂቀ ፡ ብንያሚ ፡ በይእቲ ፡ ዕለት ፡ እምነ ፡ አህጉሪሆሙ ፡ ክልኤ ፡ እልፍ ፡ ወኀምሳ ፡ ምእት ፡ ብእሲ ፡ እለ ፡ ይጸውሩ ፡ ኵናተ ፡ እንበለ ፡ እለ ፡ ይነብሩ ፡ ውስተ ፡ ገባኣ ። 16ወእሙንቱኒ ፡ ተኈለቁ ፡ ሰብዐቱ ፡ ምእት ፡ ወራዙት ፡ ኅሩያን ፡ እለ ፡ ክልኤሆን ፡ እደዊሆሙ ፡ የማንያን ፡ ኵሎሙ ፡ ወኵሎሙ ፡ እሉ ፡ ወፃፍያን ፡ በሞፀፍተ ፡ እብን ፡ ወየሀይጱ ፡ ሥዕርተ ፡ ወኢይስሕቱ ። 17ወተኈለቁ ፡ ኵሎሙ ፡ ደቂቀ ፡ እስራኤል ፡ እንበለ ፡ ደቂቀ ፡ ብንያሚ ፡ ፵፻-፻ብእሲ ፡ ጸዋሬ ፡ ኵናት ፡ ወኵሎሙ ፡ እሉ ፡ ዕደው ፡ መስተቃትላን ። 18ወተንሥኡ ፡ ወዐርጉ ፡ ውስተ ፡ ቤቴል ፡ ወተስእሉ ፡ ኀበ ፡ እግዚአብሔር ፡ ወይቤሉ ፡ ደቂቀ ፡ እስራኤል ፡ መኑ ፡ የዐርግ ፡ ለነ ፡ መስፍነ ፡ ዘይትቃተሎሙ ፡ ለነ ፡ ለብንያሚ ፡ ወይቤሎሙ ፡ እግዚአብሔር ፡ ይሁዳ ፡ ይዕርግ ፡ ለክሙ ፡ መስፍነ ። 19ወተንሥኡ ፡ ደቂቀ ፡ እስራኤል ፡ ወኀደሩ ፡ ላዕለ ፡ ገባአ ። 20ወወፅኡ ፡ ኵሎሙ ፡ ዕደወ ፡ እስራኤል ፡ ውስተ ፡ ቀትል ፡ ምስለ ፡ ብንያሚ ፡ ወተአኀዝዎሙ ፡ በገባኣ ። 21ወወፅኡ ፡ ደቂቀ ፡ ብንያሚ ፡ እምነ ፡ ሀገር ፡ ወቀተሉ ፡ እምነ ፡ እስራኤል ፡ ክልአ ፡ እልፈ ፡ ወዕሥራ ፡ ምእተ ፡ ብእሴ ፡ ይእተ ፡ አሚረ ፡ እለ ፡ ወድቁ ፡ ውስተ ፡ ምድር ። 22ወተጸንዑ ፡ ደቂቀ ፡ እስራኤል ፡ ወደገሙ ፡ ወፅኡ ፡ ይትቃተሉ ፡ ውስተ ፡ ዝክቱ ፡ መካን ፡ ኀበ ፡ ተቃተሉ ፡ አመ ፡ ቀዳሚት ፡ ዕለት ፡ ህየ ። 23ወዐርጉ ፡ ደቂቀ ፡ እስራኤል ፡ ወበከዩ ፡ ቅድመ ፡ እግዚአብሔር ፡ እስከ ፡ ሰርክ ፡ ወተስእሉ ፡ ኀበ ፡ እግዚአብሔር ፡ ወይቤሉ ፡ ንድግምኑ ፡ ዓዲ ፡ ተቃትሎ ፡ ምስለ ፡ ብንያሚ ፡ እኁነ ፡ ወይቤሎሙ ፡ እግዚአብሔር ፡ ዕረጉ ፡ ኀቤሆሙ ። 24ወመጽኡ ፡ ደቂቀ ፡ እስራኤል ፡ ኀበ ፡ ብንያሚ ፡ አመ ፡ ሳኒት ፡ ዕለት ። 25ወወፅኡ ፡ ብንያሚ ፡ ወተቀበሎሙ ፡ አመ ፡ ሳኒት ፡ ዕለት ፡ እምነ ፡ ገባአ ፡ ወቀተሉ ፡ እምኔሆሙ ፡ እልፈ ፡ ወሰማንያ ፡ ምእተ ፡ ብእሴ ፡ እለ ፡ ወድቁ ፡ ውስተ ፡ ምድር ፡ ወኵሎሙ ፡ እለ ፡ ይጸውሩ ፡ ኵናተ ። 26ወዐርጉ ፡ ኵሎሙ ፡ ደቂቀ ፡ እስራኤል ፡ ወኵሉ ፡ ሕዝብ ፡ ወሖሩ ፡ ቤቴል ፡ ወበከዩ ፡ ወነበሩ ፡ ህየ ፡ ቅድመ ፡ እግዚአብሔር ፡ ወጾሙ ፡ ሕዝብ ፡ እስከ ፡ ሰርክ ፡ ወአዕረጉ ፡ መሥዋዕተ ፡ መድኀኒት ፡ ለእግዚአብሔር ። 27ወተስእሉ ፡ ደቂቀ ፡ እስራኤል ፡ ኀበ ፡ እግዚአብሔር ፡ ወሀለወት ፡ ህየ ፡ ታቦተ ፡ እግዚአብሔር ፡ በእማንቱ ፡ መዋዕል ። 28ወፊንሐስ ፡ ወልደ ፡ እልዓዛር ፡ ወልደ ፡ አሮን ፡ ይቀውም ፡ ቅድሜሃ ፡ በእማንቱ ፡ መዋዕል ፡ ወይቤሉ ፡ ንድግምኑ ፡ ዓዲ ፡ ወፂኦ ፡ ውስተ ፡ ቀትል ፡ ምስለ ፡ ደቂቀ ፡ ብንያሚ ፡ እኁነ ፡ አው ፡ ንኅድግ ፡ ወይቤሎሙ ፡ እግዚአብሔር ፡ ዕረጉ ፡ እስመ ፡ ጌሠመ ፡ ኣገብኦሙ ፡ ውስተ ፡ እዴክሙ ። 29ወአንበሩ ፡ ደቂቀ ፡ እስራኤል ፡ እለ ፡ የዐግትዋ ፡ ለገባአ ፡ ዐውዳ ። 30ወተአኀዝዎሙ ፡ እስራኤል ፡ ለብንያሚ ፡ አመ ፡ ሣልስት ፡ ዕለት ፡ ወተቃተልዎሙ ፡ በኀበ ፡ ገባአ ፡ ከመ ፡ ቀዲሙ ። 31ወወፅኡ ፡ ደቂቀ ፡ ብንያሚ ፡ ተቀበልዎሙ ፡ ለሕዝብ ፡ ወጐዩ ፡ እምኀበ ፡ ሀገር ፡ ወአኀዙ ፡ ይትቃተሉ ፡ እምነ ፡ ሕዝብ ፡ ከመ ፡ ቀዲሙ ፡ በውስተ ፡ ፍኖት ፡ አሐቲ ፡ እንተ ፡ ታዐርግ ፡ ለቤቴል ፡ ወአሐቲ ፡ እንተ ፡ ታዐርግ ፡ ለገባኣ ፡ በውስተ ፡ ገዳም ፡ የአክሉ ፡ ፴ብእሲ ፡ እምነ ፡ እስራኤል ። 32ወይቤሉ ፡ ደቂቀ ፡ ብንያሚ ፡ ይመውቱ ፡ ቅድሜነ ፡ ከመ ፡ ቀዲሙ ፡ ወይቤሉ ፡ ደቂቀ ፡ እስራኤል ፡ ንጐይይ ፡ ወናርሕቆሙ ፡ እምነ ፡ ሀገር ፡ ውስተ ፡ ፍናዌ ። 33ወተንሥኡ ፡ ኵሎሙ ፡ ዕደወ ፡ እስራኤል ፡ እምነ ፡ መካኖሙ ፡ ወተቃተሉ ፡ በበዓልታመር ፡ ወማዕገቶሙኒ ፡ ለእስራኤል ፡ ተባአሱ ፡ በመካኖሙ ፡ እምነ ፡ ዐረቢሃ ፡ ለገባኣ ። 34ወገብኡ ፡ እንተ ፡ ቅድሜሃ ፡ ለገባኣ ፡ እልፍ ፡ ብእሲ ፡ ኅሩያን ፡ እምነ ፡ እስራኤል ፡ ወጸንዐ ፡ ቀትል ፡ ወእሙንቱሰ ፡ ኢያእመሩ ፡ ከመ ፡ በጽሐቶሙ ፡ እከይሆሙ ። 35ወአውደቆሙ ፡ እግዚአብሔር ፡ ለብንያሚ ፡ ቅድመ ፡ እስራኤል ፡ ወቀተልወሙ ፡ ደቂቀ ፡ እስራኤል ፡ ለብንያሚ ፡ ፪፻-፻ወ፶ወ፩፻ወኵሎሙ ፡ እሉ ፡ እለ ፡ ይጸውሩ ፡ ኵናተ ። 36ወርእየ ፡ ብንያሚ ፡ ከመ ፡ ተቀትለ ፡ ወወሀብዎሙ ፡ እስራኤል ፡ መካነ ፡ እስመ ፡ ተአመኑ ፡ በማዕገቶሙ ፡ ዘሤሙ ፡ ላዕለ ፡ ገባአ ። 37ወሖሩ ፡ እልክቱ ፡ እለ ፡ ዐገቱ ፡ ወቀተልዋ ፡ ለሀገር ፡ በአፈ ፡ ሐፂን ። 38ወአዘዝዎሙ ፡ እስራኤል ፡ ለእለ ፡ የዐግቱ ፡ ከመ ፡ በኀፂን ፡ ይቅትልዎሙ ፡ ወያዕርግዎ ፡ ለጢሰ ፡ ሀገር ፡ ከመ ፡ ማኅፈድ ። 39ወተመይጡ ፡ ዕደወ ፡ እስራኤል ፡ በውስተ ፡ ቀትል ፡ ወለብንያምሰ ፡ አኀዝዎ ፡ ይቅትልዎ ፡ ዕደወ ፡ እስራኤል ፡ የአክሉ ፡ ስድስተ ፡ ምእተ ፡ ብእሲ ፡ እስመ ፡ ይቤ ፡ እንበለ ፡ ይቅትሉኒ ፡ ቀተልክዎሙ ፡ በቅድሜየ ፡ ከመ ፡ ቀትለ ፡ ቀዲሙ ። 40ወዝክቱ ፡ ማኅፈደ ፡ ጢስ ፡ እምነ ፡ ሀገር ፡ ከመ ፡ ዐምድ ፡ ወነጸረ ፡ ብንያሚ ፡ ድኅሬሁ ፡ ወናሁ ፡ ዐርገ ፡ ጥፍዐተ ፡ ሀገር ፡ ውስተ ፡ ሰማይ ። 41ወተመይጡ ፡ ዕደወ ፡ እስራኤል ፡ ወተወላወሉ ፡ ዕደወ ፡ ብንያሚ ፡ ወርእዩ ፡ ከመ ፡ በጽሐቶሙ ፡ እከይሆሙ ። 42ወነትዑ ፡ ቅድሜሆሙ ፡ ለእስራኤል ፡ ውስተ ፡ ፍኖተ ፡ ገዳም ፡ ወበጽሖሙ ፡ ቀትል ፡ ወእለሂ ፡ እምነ ፡ አህጉር ፡ ቀተልዎሙ ፡ በማእከሎሙ ። 43ወቀተልዎሙ ፡ ለብንያሚ ፡ ወአጥፍእዎሙ ፡ ወደምስሶ ፡ ደምሰስዎሙ ፡ በቅድመ ፡ ገባአ ፡ እመንገለ ፡ ጽባሒሃ ። 44ወወድቁ ፡ እምነ ፡ ብንያሚ ፡ እልፍ ፡ ወሰማንያ ፡ ምእት ፡ ብእሲ ፡ ወኵሎሙ ፡ እሉ ፡ ጽኑዓን ፡ ዕደው ። 45ወነትዑ ፡ ወጐዩ ፡ ኀበ ፡ ኰኵሐ ፡ ሬሞን ፡ ወአረይዎሙ ፡ ኀምሳ ፡ ምእተ ፡ ብእሲ ፡ ወዴገንዎሙ ፡ ወተለውዎሙ ፡ እስከ ፡ [ጌዴአም ፡] ወቀተሉ ፡ እምኔሆሙ ፡ ፳፻ብእሴ ። 46ወኮኑ ፡ ኵሎሙ ፡ እለ ፡ ወድቁ ፡ እምነ ፡ ብንያሚ ፡ ፪፻-፻ወ፶፻ብእሲ ፡ እለ ፡ ይጸውሩ ፡ ኵናተ ፡ በይእቲ ፡ ዕለት ፡ ወኵሎሙ ፡ እሉ ፡ ዕደው ፡ ጽኑዓን ። 47ወነትዑ ፡ ወጐዩ ፡ ውስተ ፡ ኰኵሐ ፡ ሬሞን ፡ ስድስቱ ፡ ምእት ፡ ብእሲ:ወነበሩ ፡ ውስተ ፡ ኰኵሐ ፡ ሬሞን ፡ አርባዕተ ፡ አውራኀ ። 48ወዐጸውዎሙ ፡ ሰብአ ፡ እስራኤል ፡ ለደቂቀ ፡ ብንያሚ ፡ ወቀተልዎሙ ፡ በአፈ ፡ ኀፂን ፡ ወለሀገሮሙኒ ፡ ወለእንስሳሆሙ ፡ ወኵሉ ፡ ዘተረክበ ፡ ውስተ ፡ አህጉር ፡ ወአህጉሪሆሙ ፡ እለ ፡ ረከቡ ፡ አውዐይዎን ፡ በእሳት ።