1ወይፍታሔ ፡ ገለአዳዊ ፡ ጽኑዕ ፡ ወኀያል ፡ ወወልደ ፡ ብእሲት ፡ ዘማ ፡ ውእቱ ፡ ወወለደቶ ፡ ለይፍታሔ ፡ ለገላአድ ። 2ወወለደት ፡ ሎቱ ፡ ለገላአድ ፡ ደቂቀ ፡ [ብእሲቱ ፡ አግዓዚት ፡] ወልህቁ ፡ ደቂቃ ፡ ለይእቲ ፡ ብእሲት ፡ ወአውፅእዎ ፡ ለይፍታሔ ፡ ወይቤልዎ ፡ ኢትወርስ ፡ ውስተ ፡ ቤተ ፡ አቡነ ፡ እስመ ፡ ወልደ ፡ ካልእት ፡ ብእሲት ፡ አንተ ። 3ወሖረ ፡ ይፍታሔ ፡ እምነ ፡ ገጸ ፡ አኀዊሁ ፡ ወነበረ ፡ ውስተ ፡ ምድረ ፡ ጦፍ ፡ ወይፀመድዎ ፡ ለይፍታሔ ፡ ሰብእ ፡ ነዳያን ፡ ወየሐውሩ ፡ ምስሌሁ ። 4ወእምድኅረ ፡ መዋዕል ፡ ተቃተልዎሙ ፡ ደቂቀ ፡ ዐሞን ፡ ለእስራኤል ። 5ወሖሩ ፡ ሊቃናተ ፡ ገላአድ ፡ ይንሥእዎ ፡ ለይፍታሔ ፡ እምድረ ፡ ጦፍ ። 6ወይቤልዎ ፡ ለይፍታሔ ፡ ነዐ ፡ ወትኩነነ ፡ መስፍነ ፡ ወንትቃተሎሙ ፡ ለደቂቀ ፡ ዐሞን ። 7ወይቤሎሙ ፡ ይፍታሔ ፡ ለሊቃናተ ፡ ገላአድ ፡ አኮኑ ፡ አንትሙ ፡ ጸላእክሙኒ ፡ ወአውፃእክሙኒ ፡ እምነ ፡ ቤተ ፡ አቡየ ፡ ወአውፃእክሙኒ ፡ እምኀቤክሙ ፡ ለምንት ፡ እንከ ፡ መጻእክሙ ፡ ኀቤየ ፡ ይእዜ ፡ ሶበ ፡ ተመንደብክሙ ። 8ወይቤልዎ ፡ ሊቃናተ ፡ ገላአድ ፡ ለይፍታሔ ፡ አኮ ፡ ከመዝ ፤ መጻእነ ፡ ኀቤከ ፡ ከመ ፡ ትሑር ፡ ምስሌነ ፡ ወትትቃተል ፡ ለነ ፡ ምስለ ፡ ደቂቀ ፡ ዐሞን ፡ ወትኩነነ ፡ ርእሰ ፡ ለኵሉ ፡ እለ ፡ ይነብሩ ፡ ውስተ ፡ ገላአድ ። 9ወይቤሎሙ ፡ ይፍታሔ ፡ ለሊቃናተ ፡ ገላአድ ፡ እመ ፡ ትነሥኡኒ ፡ አንትሙ ፡ ከመ ፡ እትቃተሎሙ ፡ ለደቂቀ ፡ ዐሞን ፡ እምከመ ፡ አግብኦሙ ፡ እግዚአብሔር ፡ ቅድሜየ ፡ አነ ፡ እከውነክሙ ፡ ርእሰ ። 10ወይቤልዎ ፡ ሊቃናተ ፡ ገላአድ ፡ ለይፍታሔ ፡ እግዚአብሔር ፡ ስምዕነ ፡ በማእከሌነ ፡ ከመ ፡ በከመ ፡ ትቤ ፡ ከማሁ ፡ ንገብር ። 11ወሖረ ፡ ይፍታሔ ፡ ምስለ ፡ ሊቃናተ ፡ ገላአድ ፡ ወሤምዎ ፡ ሕዝብ ፡ ሎሙ ፡ ርእሰ ፡ ከመ ፡ ይኩኖሙ ፡ መስፍነ ፡ ወነገረ ፡ ይፍታሔ ፡ ኵሎ ፡ ቃሎ ፡ ቅድመ ፡ እግዚአብሔር ፡ በመሴፋ ። 12ወፈነወ ፡ ይፍታሔ ፡ መ[ላ]እክተ ፡ ኀበ ፡ ንጉሦሙ ፡ ለደቂቀ ፡ ዐሞን ፡ እንዘ ፡ ይብል ፡ ምንትአ ፡ ብከአ ፡ ምስሌየአ ፡ ከመአ ፡ ትምጻእአ ፡ ትትቃተለኒአ ፡ ውስተአ ፡ ብሔርየአ ። 13ወይቤ ፡ ንጉሦሙ ፡ ለደቂቀ ፡ ዐሞን ፡ ለእለ ፡ ለአከ ፡ ይፍታሔ ፡ እስመአ ፡ ነሥኡአ ፡ እስራኤል ፡ ምድርየ ፡ አመ ፡ የዐርጉ ፡ እምነ ፡ ግብጽ ፡ እምነ ፡ ዐርኖን ፡ እስከ ፡ ኢያቦቅ ፡ ወእስከ ፡ ዮርዳንስ ፡ ወይእዜኒ ፡ አግብእአ ፡ ሊተአ ፡ በሰላምአ ፡ ወገብኡ ፡ እለ ፡ ለአከ ፡ ይፍታሔ ፡ ኀቤሁ ፡ ለይፍታሔ ። 14ወፈነወ ፡ [ዓዲ ፡] ይፍታሔ ፡ ሐዋርያተ ፡ ኀበ ፡ ንጉሦሙ ፡ ለደቂቀ ፡ ዐሞን ። 15ወይቤሎ ፡ ከመዝ ፡ ይፍታሔ ፡ ይቤ ፡ ኢነሥአአ ፡ እስራኤልአ ፡ ምድረከ ፡ ዘሞአብ ፡ ወምድረ ፡ ደቂቀ ፡ ዐሞን ፡ አመ ፡ ዐርጉ ፡ እምነ ፡ ግብጽ ። 16አላ ፡ ሖሩ ፡ እስራኤል ፡ ውስተ ፡ ገዳም ፡ እስከ ፡ ባሕረ ፡ ኤርትራ ፡ ወበጽሑ ፡ እስከ ፡ ቃዴስ ። 17ወፈነወ ፡ እስራኤል ፡ ሐዋርያተ ፡ ኀበ ፡ ንጉሠ ፡ ኤዶም ፡ እንዘ ፡ ይብል ፡ አኅልፈኒአ ፡ እንተአ ፡ ምድርከአ ፡ ወአበየ ፡ ንጉሠ ፡ ኤዶም ፡ ወኀበኒ ፡ ንጉሠ ፡ ሞአብ ፡ ለአከ ፡ ወአበየ ፡ ወነበረ ፡ እስራኤል ፡ ውስተ ፡ ቃዴስ ። 18ወኀለፈ ፡ እንተ ፡ ገዳም ፡ ወዖዱ ፡ ምድረ ፡ ኤደም ፡ ወምድረ ፡ ሞአብ ፡ ወበጽሑ ፡ መንገለ ፡ ጽባሒሁ ፡ ለምድረ ፡ ሞአብ ፡ ወኀደሩ ፡ ውስተ ፡ ማዕዶተ ፡ አርኖን ፡ ወኢቦኡ ፡ ውስተ ፡ ደወለ ፡ ሞአብ ፡ እስመ ፡ አርኖን ፡ ይእቲ ፡ ደወሎሙ ፡ ለሞአብ ። 19ወፈነወ ፡ እስራኤል ፡ ሐዋርያተ ፡ ኀበ ፡ ሴዎን ፡ ንጉሠ ፡ ሔሴቦን ፡ አሞራዊ ፡ ወይቤሎ ፡ እስራኤል ፡ አኅልፈኒአ ፡ እንተአ ፡ ምድርከአ ፡ እስከአ ፡ ብሔርየአ ። 20ወአበየ ፡ ሴዎን ፡ አኅልፎቶሙ ፡ ለእስራኤል ፡ እንተ ፡ ደወሉ ፡ ወአስተጋብአ ፡ ሴዎን ፡ ሕዝቦ ፡ ወኀደረ ፡ ውስተ ፡ ኢያሴር ፡ ወተቃተሎሙ ፡ ለእስራኤል ። 21ወአግብኦሙ ፡ እግዚአብሔር ፡ አምላከ ፡ እስራኤል ፡ ለሴዎን ፡ ወለኵሉ ፡ ሕዝቡ ፡ ውስተ ፡ እዴሆሙ ፡ ለእስራኤል ፡ ወቀተልዎሙ ፡ ወተወርስዎሙ ፡ እስራኤል ፡ ኵሎ ፡ ምድሮሙ ፡ ለአሞሬዎን ፡ እለ ፡ ይነብሩ ፡ ውስተ ፡ ይእቲ ፡ ምድር ። 22ወተወርሱ ፡ ኵሎ ፡ ደወሎሙ ፡ ለአሞሬዎን ፡ እምነ ፡ አርኖን ፡ እስከ ፡ ኢያቦቅ ፡ ወእምነ ፡ ገዳም ፡ እስከ ፡ ዮርዳንስ ። 23ወይእዜኒ ፡ እግዚአብሔር ፡ አምላከ ፡ እስራኤል ፡ አሰሰሎሙ ፡ ለአሞሬዎን ፡ እምነ ፡ ቅድመ ፡ ገጾሙ ፡ ለእስራኤል ፡ ወአንተኑ ፡ ትትወረስ ፡ በእብሬትከ ። 24አኮኑ ፡ ዘአውረሰከ ፡ ከሞስ ፡ አምላክከ ፡ ኪያሁ ፡ ዳእሙ ፡ ትትወረስ ፡ ወኵሎ ፡ ዘአውረሰነ ፡ እግዚአብሔር ፡ አምላክነ ፡ ቅድሜነ ፡ ኪያሁ ፡ ንትዋረስ ። 25ወይእዜኒ ፡ ቦኑ ፡ አንተ ፡ ትኄይስ ፡ ለበላቅ ፡ ወልደ ፡ ሴፓር ፡ ንጉሠ ፡ ሞአብ ፡ ቦኑ ፡ ባእሰ ፡ ተበአሰ ፡ ምስለ ፡ እስራኤል ፡ አው ፡ ፀብአ ፡ ተፃብኦሙ ፡ ለቤተ ፡ እስራኤል ፤ 26በሔሴቦን ፡ ወበአዋልዲሃ ፡ ወበኢያዜር ፡ ወበአዋልዲሃ ፡ ወበኵሉ ፡ አህጉር ፡ ዘኀበ ፡ ዮርዳንስ ፡ ፫፻ዓመተ ፤ ለምንት ፡ ኢያድኀንዎሙ ፡ በዝንቱ ፡ መዋዕል ። 27ወአነኒ ፡ ኢአበስኩከ ፡ ለከ ፡ ወአንተሰ ፡ ትገብር ፡ እኪተ ፡ ምስሌየ ፡ ከመ ፡ ትትቃተለኒ ፡ ወይፍታሕ ፡ እግዚአብሔር ፡ ዘውእቱአ ፡ ይፈትሕአ ፡ ዮምአ ፡ ማእከለአ ፡ ደቂቀ ፡ እስራኤልአ ፡ ወማእከለ ፡ ደቂቀአ ፡ ዐሞንአ ። 28ወአበዮሙ ፡ ንጉሠ ፡ ደቂቀ ፡ ዐሞን ፡ ወኢሰምዐ ፡ ቃለ ፡ ይፍታሔ ፡ ዘለአከ ፡ ሎቱ ። 29ወመጽአ ፡ መንፈሰ ፡ እግዚአብሔር ፡ ላዕለ ፡ ይፍታሔ ፡ ወዐደወ ፡ እምነ ፡ ምድረ ፡ ገላአድ ፡ ወዘምናሴ ፡ ወዐደወ ፡ እምነ ፡ ደወለ ፡ ገላአድ ፡ ወእምነ ፡ ደወለ ፡ ገላአድ ፡ ውስተ ፡ ማዕዶቶሙ ፡ ለደቂቀ ፡ ዐሞን ። 30ወበፅዐ ፡ ይፍታሔ ፡ ብፅዓተ ፡ ለእግዚአብሔር ፡ ወይቤ ፡ ለእመ ፡ አግብኦሙ ፡ ለደቂቀ ፡ ዐሞን ፡ ውስተ ፡ እዴየ ፤ 31ዘመጽአ ፡ ወወፅአ ፡ እምነ ፡ ኆኅተ ፡ ቤትየ ፡ ወተቀበለኒ ፡ ሶበ ፡ ገባእኩ ፡ በዳኅን ፡ እምነ ፡ ኀበ ፡ ደቂቅ ፡ ዐሞን ፡ ለእግዚአብሔር ፡ እሬስዮ ፡ መሥዋዕተ ። 32ወዐደወ ፡ ይፍታሔ ፡ ኀበ ፡ ደቂቀ ፡ ዐሞን ፡ ከመ ፡ ይትቃተሎሙ ፡ ወአግብኦሙ ፡ እግዚአብሔር ፡ ውስተ ፡ እዴሁ ። 33ወቀተሎሙ ፡ እምነ ፡ አሮኤር ፡ እስከ ፡ ይበጽሕ ፡ ውስተ ፡ ኤሞይት ፡ ፳አህጉረ ፡ እስከ ፡ አቤል ፡ አዕጻደ ፡ ወይን ፤ ዐቢይ ፡ ቀትል ፡ ጥቀ ፤ ወገረሩ ፡ ደቂቀ ፡ ዐሞን ፡ ቅድመ ፡ ደቂቀ ፡ እስራኤል ። 34ወአተወ ፡ ይፍታሔ ፡ ውስተ ፡ መሴፋ ፡ ውስተ ፡ ቤቱ ፡ ወናሁ ፡ ወለቱ ፡ ወፅአት ፡ ወተቀበለቶ ፡ ምስለ ፡ ከበሮ ፡ ወመሰንቆ ፡ ወይእቲ ፡ ባሕቲታ ፡ ሎቱ ፡ እንተ ፡ ያፈቅር ፡ ወአልቦ ፡ ባዕደ ፡ ውሉደ ፡ እንበሌሃ ፡ ኢወልደ ፡ ወኢወለተ ። 35ወሶበ ፡ ርእያ ፡ ሰጠጠ ፡ አልባሲሁ ፡ ወይቤ ፡ አሌ ፡ ሊተ ፡ ወለትየ ፡ ዐቀጽክኒ ፡ ወለዕጹብ ፡ ኮንክኒ ፡ ውስተ ፡ አዕይንትየ ፡ ወአንሰ ፡ ፈታሕኩ ፡ አፉየ ፡ ኀበ ፡ እግዚአብሔር ፡ በእንቲአኪ ። 36ወኢይክል ፡ ዐሊዎቶ ። 37ወትቤሎ ፡ አባ ፡ ለእመ ፡ በእንቲአየ ፡ ፈትሕከ ፡ አፉከ ፡ ኀበ ፡ እግዚአብሔር ፡ ረስየኒ ፡ ከመ ፡ ወፅአ ፡ እምነ ፡ አፉከ ፡ እስመ ፡ ገብረ ፡ ለከ ፡ እግዚአብሔር ፡ በቀለ ፡ እምነ ፡ ፀርከ ፡ እምነ ፡ ደቂቀ ፡ ዐሞን ። 38ወትቤሎ ፡ ለአቡሃ ፡ ረሲ ፡ ሊተ ፡ ዛተ ፡ ቃለ ፡ አብሐኒ ፡ ክልኤተ ፡ አውራኅ ፡ እሑር ፡ ወእዕረግ ፡ ውስተ ፡ አድባር ፡ ወእብኪ ፡ ላዕለ ፡ ድንግልናየ ፡ ምስለ ፡ ካልኣትየ ። 39ወይቤላ ፡ ሑሪ ፡ ወፈነዋ ፡ ክልኤተ ፡ አውራኀ ፡ ወሖረት ፡ ይእቲ ፡ ወካልኣቲሃ ፡ ወበከየት ፡ ላዕለ ፡ ድንግልናሃ ፡ ምስለ ፡ ካልኣቲሃ ፡ በውስተ ፡ አድባር ። 40ወእምድኅረ ፡ ኀልቀ ፡ ክልኤቱ ፡ አውራኅ ፡ ገብአት ፡ ኀበ ፡ አቡሃ ፡ ወገብረ ፡ ይፍታሔ ፡ ብፅዓቲሁ ፡ ዘበፅዐ ፡ ወይእቲሰ ፡ ኢታአምር ፡ ብእሴ ፡ ወኮነ ፡ ሕግ ፡ ውስተ ፡ እስራኤል ። በበ ፡ መዋዕለ ፡ ዕለታ ፡ የሐውራ ፡ አዋልደ ፡ እስራኤል ፡ ይበክያሃ ፡ ለወለተ ፡ ይፍታሔ ፡ ገለአዳዊ ፡ ረቡዐ ፡ መዋዕለ ፡ ለለዓመት ።